{
    "id": "dbpedia_5831_3",
    "rank": 31,
    "data": {
        "url": "https://www.zochrot.org/publication_articles/view/55963/en%3FMost_JNF__KKL_forests_and_sites_are_located_on_the_ruins_of_Palestinian_villages",
        "read_more_link": "",
        "language": "en",
        "title": "רוב יערות ואתרי קק\"ל על חורבות כפרים פלסטיניים",
        "top_image": "https://www.zochrot.org/public/assets/frontend/assets/img/logo.png",
        "meta_img": "https://www.zochrot.org/public/assets/frontend/assets/img/logo.png",
        "images": [
            "https://www.zochrot.org/public/assets/frontend/assets/img/heart.png",
            "https://www.zochrot.org/public/assets/frontend/assets/img/header-logo.svg",
            "https://www.zochrot.org/writable/uploads/old/uploads/uploads/5543c11846517e4740bcbca11ea842bf.jpg",
            "https://www.zochrot.org/writable/uploads/articles/1679178583_8fe97b0cfc143d14fd99.jpg",
            "https://www.zochrot.org/public/assets/frontend/assets/img/footer-logo.png"
        ],
        "movies": [],
        "keywords": [],
        "meta_keywords": [
            "קק"
        ],
        "tags": null,
        "authors": [],
        "publish_date": null,
        "summary": "",
        "meta_description": "",
        "meta_lang": "en",
        "meta_favicon": "https://www.zochrot.org/writable/uploads/settings/1612866334_02c05526fa29473a5f54.png",
        "meta_site_name": "זוכרות - רוב יערות ואתרי קק",
        "canonical_link": "https://www.zochrot.org/publication_articles/view/55963/en%3FMost_JNF__KKL_forests_and_sites_are_located_on_the_ruins_of_Palestinian_villages",
        "text": "למעלה משני שליש מיערות ואתרי קק\"ל - 46 מתוך 68 - מכסים או מתקיימים על חורבות של כפרים פלסטיניים שישראל הרסה. נורית קליאוט מראה שאחד מתפקידי הייעור של קק\"ל הוא לתפוס חזקה על קרקעות מפני \"מסיגי גבול\".(1) בית המשפט העליון גם קבע שייעור בישראל מצדיק הפקעת קרקע גם אם נעשתה לצרכי התיישבות ופיתוח, ובכך דחה עתירה של פליטי אלג'ון להשיב להם שטח קטן מאדמתם, ביער מגידו כיום. מיכל קטורזה האחראית על השילוט בקק\"ל אמרה ש\"חלק גדול מהפארקים של הקרן הקיימת נמצאים על אדמות שבהם היו בעבר כפרים ערביים והיערות הם כדי להסוות את העניין\". המצב שבו לחלק מיערות קק\"ל המכסים חורבות כפרים פלסטיניים אין כלל שם ושחלקם גם אינם מטופחים כך שלא ניתן להנות מהליכה או בילוי בהם, מעיד כי למעשה כל מטרתם הינה תפיסת הקרקע וכיסוי חורבות הכפרים כדי למנוע את שיבת הפליטים. הארגון הציוני החשוב הזה גם אחראי ישירות על הרס חלק מהכפרים הפלסטיניים, בשליחות המדינה כמובן.\n\nבתערוכה של קק\"ל החדשה הוצגה הרשימה המלאה של היערות והפארקים הללו של קק\"ל.(2) להלן 46 יערות ואתרי קק\"ל על 89 כפרים פלסטיניים שישראל הרסה.(3) 87 מהם בנכבה ושניים במלחמה ב-1967.\n\nח'רבת מרות - מַארוּס\n\nגבעות מרר - אלמַעַ'אר\n\nאלקַסְטל גן לאומי קסטל - אלקַסְטל\n\nשמורת בריכת זמורות - בּית דַרַאס\n\nיער עמינדב - אלוַלַג'ה\n\nדרך נוף רמות יששכר - אלמוּרַסֿאסֿ\n\nהרי נפתלי - א-נַבִּי יוּשַע, הַרָּאוִוי, הוּנִין, קַדַס\n\nחורשת כאבול - אלדאמוּן\n\nחורשת עין דור - אינְדוּר\n\nחורשת טמרה - אלרֻוֵיס\n\nחורשת עשרת - בַּשִית\n\nחורשת באר נחש - דֵיר נַחַ'אס\n\nיער קולה - קוּלָה\n\nחורשת ציפורי - סֿפוּרִיּה\n\nחניון הודיה - ג'וּליס\n\nיער ביריה - מוּעְ'ר אלחֵ'יט, עֵין אלזֵיתוּן, עַמּוּקָה, פִרעִם, קַבַּאעָה\n\nיער בית העמק - כּוֵיכַּאת\n\nיער יחיעם - אלעַ'אבּסִיָּה\n\nיער בן שמן - חַדִיתָ'ה, ג'ימְזוּ, דֵיר אַבּו סַלַאמה, ח'רבת אלדֿוּהֵיְרִיָּה, ח'רבת זַכַּרִיָּא\n\nיער ברעם - פָארָה\n\nיער הגלבוע - אלמַזַאר, נוּריס\n\nיער הקדושים - דֵיר עַמְר, ח'רבת אל עוּמוּר, כַּסְלָא, עַקּוּר, בּית אוּם אל-מַיס\n\nיער חוף הכרמל - אלסַוַאמִיר, גַ'בַּע, עֵין עַ'זַאל\n\nיער חרובית - אִדְנִיבָּה\n\nיער כפירה - בּית ת'וּל, ניטַאף\n\nיער כפר החורש - מַעלוּל\n\nיער לביא - לוּבְּיָא\n\nיער מגידו - אללַג'וּן\n\nיער סטף - סֿטַאף, ח'רבת אללוז\n\nיער פלוגות - אלפַאלוּגָ'ה, כָּרָתִיָא\n\nיער צרעה (הנשיא) - סֿרעָה\n\nיער קרית אתא - הוֹשַה\n\nיער ראש ציפור (פארק הירקון) - גַ'רִישָה\n\nיער שגב - מִעאר\n\nיערות הכרמל - ח'רבת אלדאמוּן, אוּם אלזינַאת\n\nפארק בגין - אלקַבּוּ, רַאס אבּוּ עַמַּאר\n\nפארק בריטניה - דֵיר אלדוּבּאן, כּוּדְנַא, עַגּ'וּר\n\nפארק הירדן - אלבּוּטַיחָה\n\nפארק לח\"י - אלקֻבַּאבּ\n\nפארק עצמאות ארה\"ב - בּית עִטַאבּ, דֵיר אַבָּאן, דֵיר אלהַוָא, גַ'רָש, ח'רבת א-תַנוּר, סוּפְלָא, עַלָאר\n\nפארק רבין - בית ג'יז, בית מחסיר, בית סוסין, עסלין, סאריס\n\nפארק רמת מנשה - אַבּוּ זרֵיק, אבּו שוּשָה, אלבּטֵימַאת, אלכַּפְרֵין, אלרִיחַאנִיָה, דַאליָת אלרוּחַאא, ח'וּבֵּיזה\n\nתל יזרעאל - זירְעין\n\nתל צובה - סֿוּבָּא\n\nפארק עדולם-צרפת - ח'רבּת אֻם-בֻּרְג'\n\nפארק איילון-קנדה - דֵיר אַיוּבּ, יאלוּ, עִמְוָּאס, בית נּוּבא (המרכז הבנוי של בית נובא נמצא במקום בו נמצא מבוא חורון. חלק מאדמותיו נכללים בשטח הפארק)\n\nלחלק מהיערות הנ\"ל אין שם רשמי מטעם קק\"ל והשמות כאן נתנו ע\"י נגה קדמן ואיתן ברונשטיין אפריסיו. אלה הם: חורשת כאבול, חורשת עין דור, חורשת טמרה, חורשת עשרת, חורשת באר נחש, יער קולה, חורשת ציפורי, יער בית העמק, יער יחיעם.\n\nלהלן רשימת 22 יערות קק\"ל שאינם על הריסות של כפרים פלסטיניים:\n\nיער האילנות בשרון, יער בארי, יער בית קשת, יער דבירה, יער המלאכים-שחריה, יער חולדה, יער חניתה, יער חצרים, יער ירושלים, יער יתיר, יער להב, יער לנדוי, יער פסגת זאב נווה יעקב, יער ראש העין, יער שוויץ, פארק נחל גרר, פארק אגמון החולה, פארק אדמית, פארק אופקים, פארק גולדה, פארק גורן, פארק הולנד.\n\nבתערוכה של קק\"ל החדשה הוצגו שלטים ל-19 מתוך האתרים הנ\"ל. בכל שלט כותרת עם שם היער של קק\"ל ושמות הכפרים ההרוסים הנמצאים בו. להלן מה שהיה כתוב בהם:\n\nגן לאומי גבעות מרר\n\nכפר אלמַעַ'אר (\"המערה\"). באתר הכפר נמצאו שרידים מהתקופה הכנענית. ב-1948 מנה הכפר 2,000 נפש, רובם מוסלמים, שגרו ב-280 בתים עשויים בוץ, מלט ואבן. 190 תלמידים למדו בביה\"ס ואדמותיו השתרעו על 15,390 דונם, 2,659 מהם נמכרו ליהודים. אלמַעַ'אר נכבש ב-15/5/1948 וקק\"ל הרסה את בתיו.מושב בית אלעזרי הוקם על אדמותיו וארבעה בתים ממנו עדיין בשימוש.\n\nפארק רמות מנשה\n\nבכפר אַבּוּ זֻרֵיק התגוררו 640 נפש. קיבוץ הזורע משתמש בחלק מאדמותיו. הכפר אבּו שוּשָה (חיפא) מנה 830 איש/ה.\n\nבישוב אלכַּפְרֵין חיו 1,070 נפש. חלק מאדמותיו משמשות לאימוני צה\"ל.\n\nהישוב דַאליָת אלרוּחַאא מנה 330 נפש. עין השופט נמצא על אדמותיו.\n\nהכפרים הנ\"ל נכבשו באפריל 1948.\n\nהכפר אלבֻּטֵימַאת מנה 130 איש/ה. הוא נהרס ע\"י קק\"ל. קיבוץ גלעד קם ב-1945 על קרקע שנרכשה מהכפר.\n\nהכפר אלרִיחַאנִיָה מנה 280 איש/ה. רמת השופט משתמשים באדמותיו.\n\nבכפר חֻ'בַּיזָה חיו 340 נפש. קיבוץ גלעד משתמש בחלק מאדמותיו.\n\nשלושה הכפרים האחרונים נכבשו במאי 1948.\n\nפארק רבין\n\nבכפר בֵּית ג'יז חיו 640 איש/ה. הישובים הראל, צלפון וגיזו הוקמו על אדמותיו.\n\nהישוב בֵּית מַחְסִיר מנה 2,780 נפש. בית מאיר הוקם במקומו ומסילת ציון על אדמותיו.\n\nהכפר בֵּית סוּסִין מנה 240 איש/ה. הישוב תעוז הוקם על אדמותיו.\n\nהכפרים הנ\"ל נכבשו במאי 1948.\n\nבכפר סַארִיס חיו 650 נפש כשנכבש באפריל 1948. שורש ושואבה הוקמו על אדמותיו.\n\nהכפר עסְלִין מנה 300 נפש ערב כיבושו ביולי 1948. מושב אשתאול הוקם על אדמותיו.\n\nפארק עצמאות ארצות הברית\n\nבכפר בּית עִטַאבּ חיו 630 איש/ה. נס הרים ובר גיורא הוקמו על אדמותיו.\n\nבישוב דֵיר אַבָּאן התגוררו 2,440 נפש. הישובים מחסיה, ישעי ובית שמש נבנו על אדמותיו.\n\nבכפר הקטן דֵיר אל-הַוָא חיו 70 נפש.\n\nהכפר גַ'רָש מנה 220 איש/ה. חלק ממושב זנוח הוקם על אדמותיו.\n\nהכפר הקטן ח'רבת א-תַנוּר כלל עשרה בתים.\n\nבכפר הקטן סוּפְלָא התגוררו 70 נפש.\n\nבכפר עַלָאר חיו 510 איש/ה. על אדמותיו הוקמו המושב מטע וקיבוץ בר גיורא.\n\nהכפרים הללו נכבשו באוקטובר 1948.\n\nפארק בריטניה\n\nבכפר דֵיר אלדֻבּאן חיו 850 איש/ה. אדמותיו השתרעו על 7,784 דונם. הישוב לוזית נמצא על אדמותיו.\n\nהכפר כֻּדְנַא מנה 520 נפש ואדמותיו השתרעו על 15,744 דונם. בית ניר הוקם על אדמותיו.\n\nבעיירה עַגּ'וּר התגוררו 4,330 איש/ה. בנוסף לחקלאות עסקו תושביה בנגרות, עיבוד עור וסנדלרות. הישובים עגור, תירוש, לי-און, צפרירים וגבעת ישעיהו הוקמו על אדמותיה שהשתרעו על 58,074 דונם.\n\nשלושה הישובים הללו נכבשו באוקטובר 1948.\n\nפארק בגין\n\nכפר אל קַבּוּ מנה 300 איש/ה כשנכבש באוקטובר 1948. המעיינות עין תוּז ועין אלבַּיְדָה סיפקו לו מים לחקלאות. שטחו הועבר לשליטת ישראל באפריל 1949, בעקבות הסכם שביתת הנשק עם ירדן. הישוב מבוא ביתר הוקם על אדמותיו.\n\nבישוב רַאס אבּוּ עַמַּאר חיו 720 נפש עת נכבש באוקטובר 1948. ואדי אל סֿראר (נחל שורק) הקיפו משלושה צדדים. תושביו, כולם מוסלמים, גידלו דגנים, ירקות ועצי פרי באדמות הכפר שמנו 8,342 דונם. הישוב צור הדסה הוקם על אדמותיו.\n\nפארק איילון – קנדה\n\nבכפר יאלוּ התגוררו 1,700 איש/ה. היו בו שני בתי ספר, אחד לבנות ואחד לבנים.\n\nהכפר עִמְוָּאס מנה 2,000 נפש. מבנה שהוקדש למצביא אבו עובידה אבן אל ג'ראח נבנה בו במאה השביעית על גבי בית מרחץ רומי.\n\nהכפר בית נּוּבא מנה 1,400 נפש. מבוא חורון הוקם במקומו.\n\nשלושתם נכבשו ביוני 1967.\n\nבכפר דֵיר אַיוּבּ חיו 370 איש/ה עד שנכבש במאי 1948. בשנת 1947 נפתח בו בי\"ס ולמדו בו 51 תלמידים.\n\nיער קולה\n\nבכפר קוּלָה חיו 1,170 נפש עד שנכבש אחרי קרבות קשים ביולי 1948. הלוחם הידוע חסן סלמה נולד בכפר. עד שנות השבעים שימשו בתי קולה לאימונים של צה\"ל בלוחמה בשטח בנוי. הישוב גבעת כ\"ח הוקם באתר הכפר אחרי קום המדינה, אולם הועתק לאחר מכן למיקום חדש, על אדמות הכפר אלטירה (רמלה) הסמוך. בשטחו נותרו שרידי מבצר צלבני, ח'אן גדול ובתים. עצי תות, תאנה וצבר, ששתלו תושבי הכפר, נותרו עד היום בחורשה.\n\nיער פלוגות\n\nבעיירה אלפַאלוּגָ'ה חיו 5,420 איש/ה. היו בה חנויות, בתי קפה, מרפאה, בי\"ס לבנות ובי\"ס לבנים, ובו חלקת קרקע ללימודי חקלאות. יומיים בשבוע פעל בעיירה שוק אליו היו מגיעים סוחרים מכל הסביבה למכור את תוצרתם. העיירה נכבשה במאי 1948 ועל אדמותיה הוקמו שדרות ואור הנר.\n\nהכפר כָּרָתִיָא מנה 1,590 נפש כשנכבש ביולי 1948. בביה\"ס המקומי למדו 130 תלמידים. על אדמתו הוקמו המושבים רווחה, שחר, נהורה וקוממיות.\n\nיער סטף\n\nבכפר סֿטַאף חיו 630 איש/ה עד שנכבש ביולי 1948. במקום הכפר ועל אדמותיו לא הוקמו ישובים אך הוא הפך לאתר תיירות חינוכי פופולרי. ההסבר שניתן בו אינו מקדיש תשומת לב להיסטוריה שלו.\n\nבכפר ח'רבּת אללַוְּז התגוררו 520 נפש כשנכבש ביולי 1948. אדמותיו השתרעו על 4,502 דונם. במרכז הכפר עדיין עומד עץ חרוב זקן שהיה בזמנו מקום כינוס לאירועים חברתיים כמו חתונות ומסיבות לכבוד לידה. ניסיון להקים במקום ישוב בשם לוזים לא צלח.\n\nיער מגידו\n\nהכפר אללַג'וּן נכבש במאי 1948. חיו בו 1,280 נפש, במקור מאֻם אלפָחֶם. אדמותיו השתרעו על 77,000 דונם, בהם גידלו דגנים, ירקות והדרים. היו בו שני מסגדים, שוק, מרכז בריאות, ח'אן, בית ספר וחנויות. שש טחנות קמח פעלו בו באמצעות מי המעיינות והואדיות הסמוכים. קיבוץ מגידו הוקם על אדמות הכפר ומעט מבתיו עדיין משמשים את הקיבוץ. סיפור הילדים הידוע מספר על הכלבלב פלוטו מקיבוץ מגידו שברח ומצא בריכת מים. סביר להניח שמדובר במעיין אלחג'ה באללג'ון.\n\nיער לביא\n\nבכפר הגדול לוּבְּיָא חיו 2,730 נפש ואדמותיו השתרעו ע\"פ 36,629 דונם, מהם נרכשו 1,051 בידי יהודים. התושבים עסקו בחקלאות: חיטה נזרעה בעמק תורען הפורה ועצי זית נשתלו במורדות ההרים מצפון לכפר. ניסיונות ההגנה לכובשו החלו בינואר 1948 אבל התנגדות מאורגנת הדפה את ההתקפות. מספר הרוגים נמנו בשני הצדדים. הכפר נכבש סופית ביולי 1948 ללא קרב. על אדמות הכפר הוקמו גבעת אבני, לביא ואזור תעשיה גולני.\n\nיער כפירה\n\nבכפר בּית ת'וּל חיו 300 נפש. אדמותיו השתרעו ע\"פ 4,629 דונם, שיהודים רכשו 421 מהם טרם הקמת המדינה. תושביו עסקו בחקלאות שהתבססה על מי גשמים ומעיין.\n\nבכפר ניטַאף חיו 50 איש/ה, ממשפחת אברהים מאבו גוש. אדמותיו השתרעו על כ-1,400 דונם. מייסדי הישוב הקהילתי נטף רכשו 190 דונם ממשפחת אברהים והקימו את יישובם במקום בו היה ניטאף.\n\nשני הכפרים נכבשו בין אפריל ליולי 1948.\n\nיער חוף הכרמל\n\nהכפר הגדול עֵין עַ'זַאל מנה 2,520 נפש ואדמותיו השתרעו על 18,079 דונם. מעט מפליטיו חיים בפורדיס ומשמרים את קבר השיח' שחאדה שנותר בכפר. המושבים עופר וחלק מעין אילה הם על אדמות הכפר.\n\nבכפר גַ'בַּע חיו 1,320 איש/ה. הישוב גבע כרמל הוקם על אדמות הכפר.\n\nאין בידינו מידע על הכפר הקטן אלסַוַּאמִיר. חלק ממושב עופר שוכן על אדמות הכפר.\n\nשלושת הכפרים הותקפו מהאוויר, מהים ומהיבשה ונכבשו ביולי 1948 בזמן שהיתה אמורה להיות הפוגה בקרבות.\n\nיער הרי נפתלי\n\nבכפר אלנַבִּי יוּשַע חיו 80 נפש. יש בו אתר קדוש המיוחס לנביא יושע (יהושע בן נון). מושב רמות נפתלי נוסד ב-1945 במצודה שהקימו הבריטים על אדמות הכפר.\n\nהכפר הַרָּאוִי מנה 290 תושבים, כולם בדואים מעַרַבּ אלחַמְדוּן.\n\nבכפר הוּנִין חיו 1,880 איש/ה. במקומו הוקם מושב מרגליות ואבנים מבתי הכפר שימשו לבניית \"בית אוסישקין\" בקיבוץ דן.\n\nשלושה הכפרים הנ\"ל נכבשו במאי 1948.\n\nבכפר קַדַס חיו 450 נפש עד שנכבש באוקטובר 1948. קיבוץ יפתח הוקם על אדמותיו.\n\nיער הקדושים\n\nדֵיר עַמְר היה כפר קטן בו חיו 12 איש/ה. 60 יתומים למדו בבי\"ס חקלאי שהוקם בו ב-1942. בי\"ח איתנים הוקם במקום הכפר.\n\nבכפר כַּסְלָא חיו 320 נפש. המושבים רמת רזיאל וכסלון הוקמו על אדמות הכפר.\n\nבּית אֻם אלמַיס היה כפר קטן בו חיו 80 איש/ה.\n\nבכפר הקטן עַקּוּר חיו 50 נפש.\n\nארבעה הכפרים הנ\"ל נכבשו ביולי 1948.\n\nהכפר ח'רבּת אלעֻמוּר נכבש באוקטובר 1948 כאשר חיו בו 310 איש/ה. על אדמותיו הוקם גבעת יערים.\n\nיער הגלבוע\n\nהכפר אלמַזַאר נכבש במאי 1948 עת חיו בו 313 נפש. על אדמותיו הוקמו היישובים פרזון, גן-נר ומיטב.\n\nהכפר נוּרִס מנה 660 איש/ה כשנכבש במאי 1948. אדמותיו השתרעו על 6,256 דונם. ב-1888 נחנך בו בי\"ס יסודי. מצפון מזרח לו עברה מסילת הברזל שחיברה בין חיפה לסַמָח' (צמח). מצפון לכפר נבעו מספר מעיינות, שהחשוב שבהם עין גַ'אלוּת (מעיין חרוד) היה אחד המעיינות הגדולים בארץ. על אדמות הכפר הוקם הישוב נורית, שננטש לאחר מספר שנים והוקם שוב ב-2,010.\n\nיער בן שמן\n\nבכפר חַדִיתָ'ה חיו 880 איש/ה עד שנכבש. בן גוריון הורה להרסו ועל אדמותיו קם המושב חדיד.\n\nאוכלוסיית ג'ימְזוּ מנתה 1,750 נפש. בן גוריון הורה להרסו ועל אדמותיו קם המושב גמזו.\n\nדֵיר אַבּו סַלַאמה מנה 70 איש/ה.\n\nבכפר ח'רבת אלדֿוּהֵיְרִיָּה חיו 116 איש/ה.\n\nאין מידע על מספר תושבי ח'רבת זַכַּרִיָּא.\n\nהכפרים הללו נכבשו ביולי 1948.\n\nיער ביריה\n\nבכפר מוּעְ'ר אל-חֵ'יט חיו 570 איש/ה. חצור הגלילית הוקמה על חלק מאדמותיו.\n\nעֵין אלזֵיתוּן היה ביתם של 950 איש/ה. מיד אחרי כיבושו הוצאו להורג 70 מתושביו כשהם קשורים בידיהם ורגליהם.\n\nעַמּוּקָה היה כפר קטן שחיו בו 160.\n\nבכפר פִרעִם חיו 860 נפש. חלק מחצור הגלילית נמצא על אדמות הכפר.\n\nבכפר קַבַּאעָה חיו 530 נפש.\n\nהכפרים הללו נכבשו במאי 1948.\n\n------------------------\n\n(1) אידיאולוגיה וייעור בישראל - ­יער מעשה אדם באמצעות הקרן הקיימת לישראל; נורית קליאוט. http://geography.huji.ac.il/.upload/STUDIES_XIII/XIII-Kliot.pdf\n\nעמ' 94.\n\n(2) הרשימה היא עדכון למידע שמופיע בספרה של נגה קדמן: בצידי הדרך ובשולי התודעה; נובמבר הוצאה לאור, ירושלים, 2008.\n\n(3) על חלק מאתרים אלו קק\"ל חולקת את הניהול והאחריות יחד עם רשות הטבע והגנים."
    }
}