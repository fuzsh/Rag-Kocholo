{
    "id": "dbpedia_1771_3",
    "rank": 51,
    "data": {
        "url": "https://www.cumhuriyet.com.tr/haber/sezgin-tanrikulu-gercekleri-soylemeye-devam-edecegim-820669",
        "read_more_link": "",
        "language": "en",
        "title": "Sezgin Tanrıkulu: Gerçekleri söylemeye devam edeceğim",
        "top_image": "https://www.cumhuriyet.com.tr/thumbs/1520x900/Archive/2017/9/10/820669_cover.jpeg",
        "meta_img": "https://www.cumhuriyet.com.tr/thumbs/1520x900/Archive/2017/9/10/820669_cover.jpeg",
        "images": [
            "https://www.cumhuriyet.com.tr/Content/images/main/cumhuriyet-logo-beyaz.svg",
            "https://www.cumhuriyet.com.tr/Content/images/main/cumhuriyet-logo-beyaz.svg",
            "https://www.cumhuriyet.com.tr/Content/images/icons/google_news.png",
            "https://www.cumhuriyet.com.tr/Archive/2017/9/10/820669_resource/kkk.jpg",
            "https://www.cumhuriyet.com.tr/Archive/2017/9/10/820669_resource/7DD0B6F8-3F8E-40F9-AB8B-289336C9FF6D_22427759.jpg",
            "https://www.cumhuriyet.com.tr/content/images/cumhuriyet-tatil-banner-300x250.jpg",
            "https://www.cumhuriyet.com.tr/Content/images/main/no-image.jpg",
            "https://www.cumhuriyet.com.tr/Content/images/main/no-image.jpg",
            "https://www.cumhuriyet.com.tr/Content/images/main/no-image.jpg",
            "https://www.cumhuriyet.com.tr/Content/images/main/no-image.jpg",
            "https://www.cumhuriyet.com.tr/Content/images/main/no-image.jpg",
            "https://www.cumhuriyet.com.tr/Content/images/main/no-image.jpg",
            "https://www.cumhuriyet.com.tr/Content/images/main/no-image.jpg",
            "https://www.cumhuriyet.com.tr/Content/images/main/no-image.jpg",
            "https://www.cumhuriyet.com.tr/Content/images/main/no-image.jpg",
            "https://www.cumhuriyet.com.tr/Content/images/main/no-image.jpg",
            "https://www.cumhuriyet.com.tr/Archive/yazarlar/foto/yazar46.png",
            "https://www.cumhuriyet.com.tr/Content/images/main/cumhuriyet-logo-beyaz.svg",
            "https://mc.yandex.ru/watch/49053425"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [
            "DHA"
        ],
        "publish_date": "2017-09-10T13:22:00+03:00",
        "summary": "",
        "meta_description": "CHP İstanbul Milletvekili Sezgin Tanrıkulu, Açılan soruşturma da Anayasa'ya aykırıdır. Cumhurbaşkanı'ndan bana göre daha öte,  Türkiye Cumhuriyeti Başsavcısı sıfatını kullanan Sayın Erdoğan'ın talimatıyla açılmıştır. Ama ben bu gerçekleri söylemeye devam edeceğim dedi.",
        "meta_lang": "tr",
        "meta_favicon": "/Content/images/icons/favicon.ico",
        "meta_site_name": "",
        "canonical_link": "https://www.cumhuriyet.com.tr/haber/sezgin-tanrikulu-gercekleri-soylemeye-devam-edecegim-820669",
        "text": "<video:820737>\n\nTanrıkulu, terörle mücadelede kullanılan Silahsız İnsansız Hava Aracı (SİHA) ile ilgili yaptığı açıklamaları nedeniyle hakkında başlatılan soruşturma ile ilgili konuştu. Tanrıkulu, Hakkari'de SİHA saldırısına uğradıklarını belirttiği kişilerin olaydan iki hafta önce çekildiğini belirttiği bir fotoğraf göstererek şunları söyledi \"Aynı yerde çekilmiş piknik yaptıkları yer. Ben bunların sivil olduğunu söylüyorum. Bunlar dağda terörist değil. Bunlar siviller ve vurulmuşlar. Tümünün bende telefonları var. Bende telefonları var, paylaşabilirim. Arasınlar, 'o gün mü gitmişler, hangi gün gitmişler?' Hepsi iş güç sahibi olan insanlar.\"\n\n\"BİLGİLERİ MUHTAR VE YAKINLARINDAN ALDIM\"\n\nTanrıkulu, TBMM'de bir basın toplantısı düzenlediğini ve o gün daha önce kendisine ulaştırılan bir bilgiyi paylaştığını belirtti.\n\nTanrıkulu, \"Bilgi de şuydu, 31 Ağustos'ta Hakkari merkeze bağlı Tale Köyünde 4 sivilin silahlı insansız hava aracı tarafından bombalandığıydı. Bunlardan birisi ölmüştü, diğer üçü de yaralı ve kendi imkanlarıyla hastaneye gitmişti. Ben bunların sivil olduğunu, Hakkari merkezde oturduğunu, bu bilgilerin bana muhtar, ölenin kardeşi ve yaralıların da çocukları tarafından getirildiğini ifade ettim.\" diye konuştu.\n\n\"YARALILARDAN BİRİ AKP HAKKARİ İL BAŞKANININ YAKINI\"\n\nOlayda ölen Mehmet Temel'in Hakkari merkezde oturduğunu, kamu binalarında tesisat işleri yaptığını anlatan Tanrıkulu, yaralanan İbrahim Sak'ın geçen yıl defterdarlıktan emekli olduğunu, diğer yaralı Musa Tarhan'ın eski AKP Hakkari İl Başkanı Abdulmecit Tarhan'ın yakını olduğunu söyledi.\n\n\"BENİ SUÇLAMAKLA GERÇEKLERİ ÖRTEMEZLER\"\n\nSezgin Tanrıkulu, “İçişleri Bakanlığı, Adalat ve Kalkınma Partisi Genel Başkanı ve Cumhurbaşkanı'nın iddia ettiği gibi değil. Ben fotoğraflarını gösteriyorum. Beni suçlamakla bu gerçekleri örtemezler. Bana kesin bilgi gelmezse paylaşmazdım. Ben milletvekiliyim, eleştiri hakkımı, ifade özgürlüğümü kullanamazsam vatandaş nasıl kullanacak. Ben bir iddia ortaya attım. Bu bir eleştiri, bir iddia. Ve soruyorum yine, ne yaptınız, bu emri verenler hakkında her hangi bir işlem yaptınız mı? Ölenler sonuçta sivil, elinde silah olan teröristler değil\" diye konuştu.\n\n\"SOSYAL MEDYA ÜZERİNDEN VE TELEFON ÜZERİNDE BİNLERCE TEHDİT ALDIM\"\n\nTanrıkulu konuşmasının devamında da şunları söyledi, “Dün neredeyse Bakanlar Kurulu'nun bütün üyeleri Türkiye'nin değişik yerlerinde beni hedef gösterdiler. Ben tek başına bir adamım. Arkamda partim var. Ama onların etrafında onlarca koruma var. Sosyal medya üzerinden ve telefon üzerinde binlerce tehdit aldım.......\n\nSiyaseten birbirimizi eleştirebiliriz. Ben hiçbir bakan aleyhine gerekten hakaret taşıyacak bir iddiada bulunmadım, bir şey söylemedim. Ama Başbakan Yardımcısının dün benimle ilgili kullandığı sözü burada söylersem herkes utanır, bütün Türkiye utanır. Hem siyasette seviyeden bahsedecekler hem de eleştiri yapan bir milletvekilini bu şekilde yerecekler ve hedef gösterecekler. Bunu siyasetin kabul etmesi mümkün değil\"\n\nTanrıkulu, köylülerin olaydan iki hafta önce yaptıkları piknikten fotoğrafı gazetecilere gösterdi\n\n“AÇILAN SORUŞTURMA DA ANAYASAYA AYKIRIDIR\"\n\nSoruşturma konusuna da değinen Tanrıkulu açıklamayı pazartesi günü yaptığını ve kürsü dokunulmazlıklarının olduğuna dikkat çekerek, “Soruşturulamaz bu çok açık. Pazartesi'nden Cuma gününe kadar Ankara Cumhuriyet Başsavcılığı herhangi bir işlem yapmadı. Ama ne zaman ki Sayın Erdoğan Kazakistan'a giderken açıklamada bulundu, bir saat sonra hakkımızda soruşturma başlatıldı. Hiçbir soruşturmadan çekinmiyorum. Ben 25 yıl avukatlık yaptım, çok da yargılandım ama hepsinden beraat ettim. Hiçbir örgütle bugüne kadar bir ilişkim olmadı, Cumhuriyet Halk Partisi ve insan hakları örgütleri var sadece. Onun dışında bir örgütüm yok. 25 yıl boyunca beni Diyarbakır gibi bir yerde örgüt üyesi yapamadılar şimdi milletvekiliyim, ağır insan hakları ihlallerini ve bu suçları kamuoyuyla paylaşıyorum. Paylaştığınız ölçüde, bir de kimliğiniz Kürt ise hainsiniz, düşmansınız. Böyle bir anlayış var karşımızda. Bunu kabul etmiyorum. Açılan soruşturma da Anayasa'ya aykırıdır. Cumhurbaşkanı'ndan bana göre daha öte, Türkiye Cumhuriyeti Başsavcısı sıfatını kullanan Sayın Erdoğan'ın talimatıyla açılmıştır. Ama ben bu gerçekleri söylemeye devam edeceğim\" şeklinde konuştu.\n\n“TABİ Kİ BU DEVLET TERÖRLE MÜCADELE EDECEKTİR AMA HUKUK KURULLARI İÇERİSİNDE\"\n\nTanrıkulu, “Diyarbakır Barosu başkanıyken yargının tarafsızlık ve bağımsızlık sorunu olduğunu söylüyordum. Ama 2010'dan sonra, hele hele şimdi bana göre yargı yok. Ama yine de korkmadan, çekinmeden, ne olursa olsun bu gerçeklerin üzerine gideceğiz. Tabi ki bu devlet terörle mücadele edecektir ama hukuk kurulları içerisinde, hukuk dışına çıkmadan ve insanların yaşamlarını gözeterek bunu yapmak durumundadır\" dedi."
    }
}