{
    "id": "yago_11079_1",
    "rank": 1,
    "data": {
        "url": "https://www.holandiabeztajemnic.pl/%3Fpage_id%3D25597%26lang%3Den",
        "read_more_link": "",
        "language": "en",
        "title": "Holandia bez tajemnic",
        "top_image": "https://www.holandiabeztajemnic.pl/wp-content/uploads/2019/06/Eppo-krowa.jpg",
        "meta_img": "https://www.holandiabeztajemnic.pl/wp-content/uploads/2019/06/Eppo-krowa.jpg",
        "images": [
            "https://www.holandiabeztajemnic.pl/wp-content/uploads/2016/06/HBT_header2016_7.jpg",
            "https://www.holandiabeztajemnic.pl/wp-content/uploads/2019/06/Eppo-krowa.jpg",
            "https://www.holandiabeztajemnic.pl/wp-content/uploads/2020/09/logo-PvN-full-300x61.jpg",
            "https://www.holandiabeztajemnic.pl/wp-content/plugins/sitepress-multilingual-cms/res/flags/pl.png",
            "https://www.holandiabeztajemnic.pl/wp-content/plugins/sitepress-multilingual-cms/res/flags/nl.png",
            "https://www.holandiabeztajemnic.pl/wp-content/plugins/sitepress-multilingual-cms/res/flags/en.png",
            "https://www.holandiabeztajemnic.pl/wp-content/plugins/sitepress-multilingual-cms/res/flags/ru.png"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [],
        "publish_date": null,
        "summary": "",
        "meta_description": "Nederland zonder geheimen",
        "meta_lang": "pl",
        "meta_favicon": "",
        "meta_site_name": "Holandia bez tajemnic",
        "canonical_link": "https://www.holandiabeztajemnic.pl/",
        "text": "Dobrze zdajemy sobie sprawę z tego, że stron internetowych poświęconych Holandii, a przeznaczonych dla odbiorcy polskiego, istnieje mnóstwo. Mimo to postanowiliśmy utworzyć jeszcze jedną, z nadzieją, że będzie ciekawa i trochę inna.\n\nJest ku temu kilka przesłanek. Po pierwsze – chcemy, aby o Holandii opowiadał rodowity Holender, żeby była to nie tylko nasza opowieść „o nich”, ale także ich samych, czyli o Holendrach przez Holendrów. A to już co innego! I może z tego portalu dowiecie się Państwo czegoś nowego i lepiej wnikniecie w holenderską duszę. Po drugie – „Holandia bez tajemnic” jest bliźniaczą siostrą Polen voor Nederlanders, czyli „Polski dla Niderlandczyków”. Znajdują się tu takie same informacje o kraju, a przede wszystkim działy Historia i Historia kolonii. Wbrew pozorom informacji na temat historii Niderlandów, a zwłaszcza kolonii holenderskich, nie ma w języku polskim za wiele. My ponadto postaraliśmy się o wzbogacenie naszej opowieści filmowymi materiałami archiwalnymi i wideoklipami, co czyni ją znacznie atrakcyjniejszą i bardziej dostosowaną do współczesnego odbiorcy. Nie mamy zamiaru rywalizować z innymi portalami bieżącą informacją i newsami. Chcemy być po prostu ciekawą „książką”, którą czyta się jednym tchem i która pozwoli lepiej zrozumieć „mieszkańca polderu”. Staramy się także wyszukiwać to, co łączy Polskę i Holandię, a cały nasz wysiłek służy jednemu celowi – zrozumieć i polubić się. Holendrzy są tego warci!\n\nRenata i Han (10 lutego 2013)\n\nZdjęcie: Eppo W. Notenboom"
    }
}