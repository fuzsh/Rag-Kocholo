{
    "id": "correct_birth_00129_0",
    "rank": 58,
    "data": {
        "url": "https://adoc.pub/downloaded-from-uva-dare-the-institutional-repository-of-the.html",
        "read_more_link": "",
        "language": "en",
        "title": "DARE, the institutional repository of the University of Amsterdam (UvA)",
        "top_image": "https://adoc.pub/assets/img/anzdoc_logo.png",
        "meta_img": "https://adoc.pub/assets/img/anzdoc_logo.png",
        "images": [
            "https://adoc.pub/assets/img/anzdoc_logo.png",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg",
            "https://adoc.pub/assets/img/doc_thumb_pdf.jpg"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [
            "Cornelis van de Berg"
        ],
        "publish_date": null,
        "summary": "",
        "meta_description": "1 Downloaded from UvA-DARE, the institutional repository of the University of Amsterdam (UvA)  File ID Filename Version ...",
        "meta_lang": "en",
        "meta_favicon": "https://adoc.pub/assets/img/apple-icon-57x57.png",
        "meta_site_name": "adoc.pub",
        "canonical_link": "https://adoc.pub/downloaded-from-uva-dare-the-institutional-repository-of-the.html",
        "text": "Downloaded from UvA-DARE, the institutional repository of the University of Amsterdam (UvA) http://hdl.handle.net/11245/2.58482\n\nFile ID Filename Version\n\nuvapub:58482 Thesis unknown\n\nSOURCE (OR PART OF THE FOLLOWING SOURCE): Type PhD thesis Title Kunst, katoen en kastelen : J.H. van Heek (1873-1957) Author W. Nijhof Faculty FGw: Instituut voor Cultuur en Geschiedenis (ICG) Year 2008\n\nFULL BIBLIOGRAPHIC DETAILS: http://hdl.handle.net/11245/1.299819\n\nCopyright It is not permitted to download or to forward/distribute the text or part of it without the consent of the author(s) and/or copyright holder(s), other than for strictly personal, individual use. UvA-DARE is a service provided by the library of the University of Amsterdam (http://dare.uva.nl) (pagedate: 2014-08-17)\n\nWim H. Nijhof\n\nKUNST, KATOEN EN KASTELEN\n\nJ.H. van Heek (1873 -1957)\n\nKunst, katoen en kastelen\n\n1\n\n2\n\nKUNST, KATOEN EN KASTELEN J.H. van Heek (1873-1957)\n\nACADEMISCH PROEFSCHRIFT\n\nter verkrijging van de graad van doctor aan de Universiteit van Amsterdam op gezag van de Rector Magnificus prof.dr. D.C. van den Boom ten overstaan van een door het college van promoties ingestelde commissie, in het openbaar te verdedigen in de Agnietenkapel op donderdag 27 november 2008, te 14.00 uur door\n\nWillem Hendrik Nijhof geboren te Enschede\n\n3\n\nPromotiecommissie Promotor\n\nProf. dr. P. de Rooy\n\nOverige leden\n\nProf. dr. J. Th. M. Bank Prof. dr. J.C.H. Blom Prof. dr. J.C. Kennedy Prof. dr. B. Kempers Prof. dr. N.C.F. van Sas\n\nFaculteit\n\nFaculteit der Geesteswetenschappen\n\n4\n\nINHOUD\n\nInleiding 7 Dankwoord 11 1 Saksen, borgmannen en entrepreneurs 13 2 Van boerderij naar fabriek 27 3 Opruiers en proletariërs 35 4 Fabrikant, politicus en landman 45 5 Troetelkind en buitenbeentje 51 6 Tijd van rust en eenvoud 63 7 Toch fabrikant in Enschede 71 8 Doodziek en levensmoe 79 9 Een mooie fabriek 87 10 Solidariteit en samenwerking 95 11 Besturen en bankieren 103 12 De wereld ontdekken 113 13 Heer van Bergh 121 14 Een aardig figuurtje 133 15 Uit kalme Godsvrucht 141 16 Voor kasteel en vaderland 149 17 Oorlog en revolutie 163 18 Troebelen en kunstzijde 175 19 Rust en verpozing 189 20 De Twentsche Heeren 199 21 Stoefbelten en hagedisjes 209 22 Armoede en lediggang 217 23 Man van buitengewoon kaliber 231 24 Vriend van Enschede 241 25 Al het aardse is vergankelijk 255 26 Voor de Joodsche medemensen 267 27 Gevoel van ongekende weelde 273\n\n5\n\n28 Mystieke sfeer van halfduister 287 29 Liever stichting dan slokop 301 30 Notoire dwarsligger 315 31 Behoudend en eigenwijs 325 32 Controverse in familie 337 33 U deed het dan ook! 345 Nawoord 355 Samenvatting 361 Bronnen 376 Bijlage: genealogie\n\n6\n\nVoor Thijs† en Iris\n\nINLEIDING Enschede werd na de verzengende stadsbrand van 7 mei 1862 de voornaamste textielstad van Nederland. De vermogende fabrikanten bouwden riante stadsvilla’s en op sterke groei ontworpen textielfabrieken. Nu, bijna anderhalve eeuw later, zijn alle fabrieken verdwenen. Een enkele is omgebouwd tot appartementencomplex, een andere tot industriehal of bedrijfsverzamelgebouw. Wie denkt niet met enige weemoed aan die rake regels uit het gedicht Textielstad van stadgenoot Willem Wilmink. De burchten van de nijverheid staan er nog her en der verspreid: spelonken, hol en afgeleefd waar nu de wind vrij spel in heeft. Textielbaronnen van weleer, hun jachtgebied bestaat niet meer. Waar zouden ze gebleven zijn, Van Heek, Ter Kuile, Blijdenstein?\n\nDe fabrieken zijn weg, maar herinneringen aan de textielfamilies zijn er nog in overvloed. Wie door en rondom de stad gaat, ontdekt hun landhuizen en stadsvilla’s, vooral van de dynastie van de Van Heeks. Hun personeel vergaten ze echter niet. Het Volkspark was een geschenk van Hendrik Jan van Heek, die in de tweede helft van de negentiende eeuw Van Heek & Co. tot de grootste textielfabriek van Enchede maakte. Het H.J. van Heekplein in Enschede is naar hem genoemd. Hendrik Jan een geliefde oom van Jan van Heek, de hoofdpersoon van dit boek. Hij schonk ook het Volkspark, waar de arbeiders zich na zes dagen hard werken ‘s zondags met vrouw en kinderen konden ontspannen. In dit park zwierde ik in mijn jonge jaren over de jaarlijkse paaskermis en legden we bloemen bij het oorlogsmonument van Mari Andriessen, waarvoor Jan van Heek de plek uitkoos. In het G.J. van Heekpark, dat de naam draagt van Jan’s vader, beleefden we op koninginnedag het vuurwerk, niet wetend dat 7\n\nGerrit Jan in het begin van de vorige eeuw de machtigste man in Enschede was. Hij bouwde eveneens het Van Heekbad, waar zijn arbeiders gratis konden baden en zwemmen. Naar hem werd ook de G.J. van Heekstraat genoemd, die loopt langs de terreinen van G.J. van Heek & Zonen, de spinnerij en weverij Rigtersbleek, die jarenlang werd geleid door Jan van Heek en zijn twee jongere broers. Wanneer ik door mijn geboortestad wandel, vliegen de herinneringen me aan. Op de Oude Markt, aan de voet van de Grote Kerk, groeiden Jan van Heek en zijn twaalf broers en zusters op. In eetcafé Sam Sam is het druk, mensen drinken een kop koffie of eten een broodje. In dit huis woonde de eerste Van Heek in Enschede, Jan’s overgrootvader Hendrik Jan, die in 1778 vanuit Delden naar Enschede was gekomen en de grondvester werd van de Van Heekdynastie. Hij legde achter ‘t Wageler een veld aan voor het bleken van zijn geweven goederen, de Van Heeksbleek. Waar op de Markt Pinocchio nu pizza’s verkoopt, was vroeger was het modehuis Trautmann Menko; gades en dochters van fabrikanten kochten er hun chique robes. Hier woonde in de achttiende eeuw Herman van Lochem – hij legde in 1728 de basis voor de katoennijverheid in Enschede – en na hem achtereenvolgens Jan’s grootvader, een oom en een oudere broer. Het is alsof ik hier de weeïge, wat zoete geur van de textiel weer ruik, toen het welvaartsaroma van de stad, de rook van de textielfabrieken die ‘de stenen van de stad blakerden’, zoals Jan Cremer schreef – de schilder en schrijver die als jongeling in Enschede woonde en een blauwe maandag in de textiel werkte. Hij vond Enschede omstreeks 1950 ‘de lelijkste stad van Nederland’: ‘Enschede, een stad met een immer grijze hemel, waar het vaak regende en mistte en een doordringende vettige nevel in de straten hing. Of de bittere rook van de in brand gestoken veengebieden rondom die, slechts voor even, de stank van de fabrieken verdreef. Alleen de mist kon de grauwheid van deze troosteloze plaats verhullen.’\n\nOverdreef Cremer? Had Willem Brakman gelijk, de literator die in die jaren in Enschede - ‘Wat ’n hinderlijk lelijke stad’ – als bedrijfsarts werkte? Kon je in ‘dit onlieflijke stadje’ je naam schrijven ‘in het roet van de lucht’? De stad greep hem aan: ‘In deze van lelijkheid nauwelijks te begapen omgeving die de voortdurende uitstraling van een ijskou heeft, raakte ik de wanhoop steeds meer nabij.’ Gelukkig heb ik al zulke gevoelens nooit ervaren. Ik wandel verder, langs De Pakkerij, nu een studentenhuis, vol verlichte bierreclames die studentenjool verraden. Hier beslisten voorheen de ‘hooge heeren’ van Van Heek over welvaart en welzijn van de stad. In het huis met de hoge stoep ernaast leende ik als tiener week in week uit boeken uit de openbare leeszaal en bibliotheek. De stoep op, door de stevige houten deur, in de hal linksaf waar achter de balie de bibliothecaressen me begroetten als een stamgast in een café. In dit Van Heekshuis woonde Jan van Heek bijna veertig jaar. Enschede lijkt, zeker op zo’n zonnige zomerdag, een blijde, welvarende stad, met winkels vol kijkers en kopers, etablissementen vol drinkende en etende burgers en buitenlui, met moderne warenhuizen, een Bijenkorf, en zelfs een casino. Maar dat is de fonkelende façade voor de ruwe realiteit. Enschede, twaalfde gemeente van Nederland met bijna 155.000 inwoners, eens de grootste textielstad van ons land, is\n\n8\n\neen arme stad. De armoede ontloopt de binnenstad en schuilt in de oudere stadswijken, gebouwd in de gouden textieltijden, waar de arbeiders woonden in lange rijen huizen langs licht krommende straten, dicht bij de fabrieken. Toen de trieste ondergang van de katoenindustrie in de jaren zestig de stad midden in het hart raakte, sloeg hier de armoede toe. Enschede is dit debacle te boven gekomen, maar de armoede is gebleven. Ik woon al heel lang op de Veluwe, maar Enschede is nog steeds mijn stad. Het Enschedese volkslied zegt het: waar je in je leven ook heengaat, waar je huis ook staat, het hart blijft trekken ‘met nen stearken baand noar mien leeve Eènske in mien Twentelaand’. Toen ik een jaar of drie geleden enkele regels las over de kunstverzamelaar Jan van Heek, een Enschedese textielfabrikant, werd ik nieuwsgierig: wie was dat, wat deed hij, wat maakte hem zo bijzonder dat koningin Juliana hem een hoge onderscheiding toekende? Het bleek Jan Herman van Heek te zijn, die bijna veertig jaar lang directeur was van Rigtersbleek, de fabrieken waar ik in mijn schooltijd honderden keren langs ben gefietst, op weg naar school, naar huis, naar vrienden en vriendinnen. Maar vooral was hij een gepassioneerde verzamelaar van laat-middeleeuwse kunst waarmee hij zijn kasteel in ’s Heerenberg had versierd. Meer dan dertig jaar was hij directeur van het Rijksmuseum Twenthe, mij vroeger alleen bekend door de dikke steen op het voorpleintje. Arbeiderskinderen hadden hier niets te zoeken. Er bleken diverse korte biografieën van Jan Herman van Heek (1873-1957) te bestaan, geschreven door goede bekenden. In de twee boeken die hij zelf publiceerde – één over zijn herinneringen aan zijn ouderhuis, het Van Heekshuis en één over het kasteel en zijn collectie – zette hij vooral zijn familie, Huis Bergh en zijn verzameling in het volle licht, zelf bleef hij steeds op de achtergrond. Uit de beschikbare, vooral lovende informatie doemde voor mij een vrolijk gekleurd schilderij op, een beeld van uitsluitend geluk en voorspoed, van welvaart en rijkdom, van een stad waar de textielelite gelukkig was in haar villa’s en landhuizen, tussen kostbare kunstwerken, waarin fabrikanten figureerden die op jacht gingen en over de wereld reisden. Hun arbeiders kwamen niets tekort. Maar er was natuurlijk een keerzijde, ik wilde de achterkant zien van het schilderij. Was het inderdaad altijd en allemaal rozengeur en maneschijn? Waren de textielfabrikanten onbaatzuchtige, patriarchale weldoeners, die de stad parken en een bad schonken? Of was hun goedgeefsheid misschien ook in hun eigen belang? Waar stonden zij toen hun arbeiders de strijd met het kapitaal aanbonden en Domela Nieuwenhuis zieltjes voor het socialisme kwam winnen? Welke rol speelden ze in de grote textielstakingen? Waarom kocht Jan van Heek een kasteel en geen landgoed in Twente, zoals zijn broers en zussen en andere ondernemers in de textiel? Waarom verzamelde hij laatmiddeleeuwse kunst, terwijl in zijn kringen de Gouden Eeuw en de romantiek van de achttiende eeuw favoriet waren? Hoe beleefde hij twee wereldoorlogen? Wat geloofde hij, wat was zijn politieke overtuiging? Ik wilde de keerzijde ontdekken, de achterkant schilderen, tegen het woelige decor van de maatschappelijke, culturele, economische en politieke ontwikkelingen. Jan van Heek had uitgesproken ideeën over aandacht voor zijn persoon. ‘Onbescheiden van bescheidenheid’ noemde zijn clubvriend Hendrik Blijdenstein hem eens, licht spottend wellicht. ‘Het moet aan de toekomst worden overgelaten of\n\n9\n\nde plaats in de maatschappij en het levenswerk van de verschillende Van Heeks belangrijk genoeg is om in herinnering te worden gehouden’, schreef Van Heek toen hij al over de tachtig was, toen een nichtje voorstelde in het museum een galerij van familieportretten in te richten. Jan van Heek’s leven en werk en zijn betekenis in de samenleving van zijn tijd blijken het meer dan waard in onze herinnering voort te leven. Daarom is dit boek geschreven.\n\n10\n\nDANKWOORD Jan van Heek begon in 1890 als zeventienjarige belevenissen en beschouwingen in dagboeken te noteren, omdat hij merkte ‘hoeveel het waard is, zich het vroeger gebeurde nog eens voor de geest te halen’. In oktober 1942, toen hij herstelde van een lichte longontsteking, schreef hij veel herinneringen op in soms ellenlange notities. Zijn vrouw Annetje en de kinderen hadden hem namelijk vaak verweten dat hij zo weinig vertelde over zijn levensloop. Maar, meende Jan: ‘De gemakkelijkste manier om een kijk op mijn leven te krijgen, bestaat uit het doorbladeren van mijn schetsboeken’. De achttien dagboeken, zijn talrijke notities, zijn 93 schetsboeken en zijn persoonlijke archief, opgeborgen in tientallen dozen in het Munthuis in ‘s Heerenberg, heb ik als eerste buitenstaander zonder enige beperkende voorwaarde voor mijn onderzoek mogen inzien. Het waren welkome en rijke informatiebronnen. Daarom gaat mijn bijzondere dank eerst en vooral uit naar de bestuursleden van de Archiefstichting Dr. J.H. van Heek: Jan’s twee jongste zonen Goderd van Heek en Arnold van Heek en zijn kleinzoon Maurits van Heek. De contacten waren warm en meelevend. Seger baron van Voorst tot Voorst – directeur van het Nationale Park De Hoge Veluwe waar ik bezoekers rondleid in het Jachthuis Sint Hubertus, getrouwd met Jan’s achterkleindochter Fleur van Heek– introduceerde me in de familie en legde contacten voor vele plezierige, informatieve gesprekken die ik met familieleden mocht voeren. Tijdens de ruim zeventig dinsdagen die ik doorbracht in het archief in ’s Heerenberg hebben de habitués Johan te Boekhorst, Jan Lukkezen, Frans Starink en Tjalling Wieringa hun speurwerk in historische geschriften vaak onderbroken om mij de weg te wijzen, mij vondsten aan te reiken en vooral om mijn verhalen over mijn onverwachte ontdekkingen zonder morren aan te horen. Archivaris Peter Bresser en zijn behulpzame assistenten Ad van Aalst, Johan van der Gulik en Sjef Knevel was geen moeite te veel om de tientallen vaak overvolle dozen vanuit het kasteel en vanaf de archiefzolder aan te slepen. Ruurd Faber, al sinds 1992 als vrijwilliger archiefmedewerker en thuis in het persoonlijke archief van Jan van Heek, verschafte me niet alleen veel informatie uit nieuw binnengekomen archivalia, maar dook ook op\n\n11\n\nde donkere kasteelzolder in de vele albums van de familie om mij te helpen bij het zoeken naar foto’s voor dit boek. Bij het verzamelen van de foto’s kreeg ik ook veel steun van Olaf Visscher, die het archief van de Stichting Edwina van Heek beheert, waar een schat aan fotomateriaal aanwezig is. Bert Jannink stelde me in de gelegenheid bij hem thuis in Oldenzaal zijn persoonlijke archief te raadplegen, evenals Bernard van Heek van De Weele in Boekelo, die uit zijn eigen archief interessante briefwisselingen ter inzage gaf. Henk Bollen en Geert Bekkering van de Stichting Historische Sociëteit Enschede-Lonneker stonden met raad en daad paraat bij mijn zoeken naar specifieke informatie en passende illustraties. Kunsthistorica Eva Rovers, die werkt aan een biografie van Helene Kröller-Müller, was een geestdriftige en meelevende sparring partner, met wie ik vele uren over kunst en verzamelaars geboomd. Jaap Ruseler heeft, consciëntieus als hij is, veel aandacht gegeven aan de Engelse vertaling van de samenvatting. Mijn promotor Piet de Rooy heeft me geïnspireerd en gestimuleerd. Zijn aansporingen en aanwijzingen, zijn kritische kanttekeningen en opbeurende woorden hebben mij in hoge mate gesteund. De leden van de promotiecommissie (Jan Bank, Hans Blom, Bram Kempers, James Kennedy, Niek van Sas) dank ik voor hun inzet. Ans heeft bijna drie jaar van dag tot dag als meelevende echtgenote mijn werkzaamheden voor dit boek gevolgd. Ze was er altijd, om af en toe twijfels weg te nemen, om me aan te sporen en moed in te praten in moeilijke momenten. Ze las en corrigeerde alle teksten, punctueel en kritisch. De afgelopen jaren, waarin dit proefschrift is geschreven, zullen we nooit vergeten, maar vooral niet omdat we in het voorjaar van 2006 zo intens verdrietig en in het najaar van 2007 zo oneindig gelukkig waren bij de geboorte van onze kleinkinderen. Daarom draag ik dit boek op aan Thijs† en Iris.\n\n12\n\nHOOFDSTUK 1\n\nSaksen, borgmannen en entrepreneurs Op 7 mei 1862 ontnam de grote stadsbrand Enschede haar hart en historie. Meer dan zeshonderd woningen, acht textielfabrieken, de Groote Sociëteit en alle publieke gebouwen – het raadhuis, scholen, vier kerken, het weeshuis – gingen in vlammen op. Zeshonderd gezinnen, bijna vierduizend inwoners, waren dakloos.1 Na de stadsbrand herbouwden de textielfabrikanten hun riante stadsvilla’s, in een moderne binnenstad, met op de groei ontworpen textielfabrieken, kerken en scholen. De landmeter Wilhelm Loos, die als douanier en landmeter in Twente had gewerkt, was verbaasd toen hij enkele jaren na de brand de stad terugzag: ‘Enschedé […] is eene stad van ongeveer 9000 zielen, er zijn vele fabrieken, geheel op Engelsche manier ingerigt en nog dagelijks komen er anderen bij als spinnerijen, weverijen, sterkerijen, verwerijen, enz. Op eenige afstand de stad ziende, zoude men niet zeggen in Nederland en nog wel in Twenthe te zijn, maar zoude men bepaald meenen dat een Engelsche fabriekstad zich aan ons oog vertoonde. De brand van 1862 heeft de stad geheel vernield, doch is ontzettend verfraait weder te voorschijn gekomen. De Twentsche millioenen hebben zich verbazend laten zien. De huizen der fabriekanten zijn alle villa’s, de sociëteit is bepaald de prachtigste van geheel Nederland, de Roomsche kerk is buitengewoon prachtig en kolossaal, alles toont aan dat het fabriekswezen ontzettende schatten heeft afgeworpen. Het voornaamste middel van bestaan is te Enschedé dan ook het fabriekswezen.[…] De geest van het volk is er vrolijk, ondernemend, liberaal en zeer vriendschappelijk. Ik mogt ze tenminste wel lijden en was er gaarne.’2\n\nDe textielindustrie domineerde Enschede, de rijke fabrikanten woonden in het hart van de stad, rondom de oude stadstoren van de Grote Kerk. Maar er was ook een ander Enschede. Achter de rijkdom, geëtaleerd in de stadshuizen van de rijken rondom de kerk, aan de rand van de stad, niet ver van de fabrieken, huisden de arbeiders met hun grote gezinnen in proletarische krottenwijken. De Krim telde bijna driehonderd woningen, het was een kil, onherbergzaam oord, een smakeloze verzameling afdakwoningen. Ze waren in 1861 gebouwd op initiatief van lokale textielfabrikanten, die onder aanvoering van Gerrit Jan van Heek van Van Heek & Co. – om de woningnood in de stad te lenigen – de Vereeniging tot Verschaffen van Woningen voor den Arbeidersstand hadden opgericht.3 Een half jaar later stonden er in De Krim 145 woningen in vijf rijen, voor een huur van vijf dubbeltjes in de week. Later kwamen er nog 132 huizen bij. Ook elders werden zulke onderkomens voor de arme textielwerkers neergezet. Hoge eisen golden er in die jaren niet voor woningen voor arbeiders. ‘Ze deden de gebreken over het hoofd zien van die zeer beperkte tweekamerwoningen, welke zelfs als modellen werden geprezen, doch die nu alleen nog kunnen aantoonen, dat de maatschappelijke waarde van een goede woning in een vriendelijke omgeving toen nog niet hoog werd aangeslagen’.4 De arbeiders hadden er genoegen meegenomen. Voor lage lonen werkten ze zonder morren zes dagen in de week, van ‘s morgens vroeg tot ’s avonds laat, tien tot twaalf uur per dag, in de stinkende, lawaaiige fabrieken.\n\n13\n\nVan Heekshuis Jan van Heek werd op 20 oktober 1873 geboren in het royale stadshuis Hondenkolk 19, aan de rand van de oude binnenstad van Enschede. Hij was de vijfde zoon van Gerrit Jan van Heek (1837-1915), die het huis had gebouwd na de stadsbrand in 1862. Gerrit Jan had een maand na de brand de puinhopen van een afgebrande spinnerij gekocht. Hij wilde hier een nieuwe, kleine spinnerij neerzetten, als een soort laboratorium waar hij nieuwe technieken kon testen. Maar kennelijk was Gerrit Jan van gedachten veranderd, want hij besloot er een stadsvilla te bouwen, dicht bij de binnenstad en zijn fabrieken aan de Noorderhagen en langs de spoorlijn naar Gronau. Het huis was in 1869 klaar. Het staat er nog steeds.5 Nu worden er hippe kleren verkocht, de Hondenkolk heet nu De Heurne. De jonggeborene kreeg als doopnamen Jan Herman, zijn roepnaam werd Jan. 6 Gerrit Jan was een vermogende en invloedrijke textielfabrikant, één van de ‘hooge heeren’ in de stad, lid van de derde, succesvolle generatie Van Heek. Bij de firma Van Heek & Co. – het grootste textielbedrijf van de stad – werkten ruim zevenhonderd mannen, vrouwen, jongens en meisjes. Jan was de laatste van de kinderen van Gerrit Jan en Christine die in het huis aan de Hondenkolk werd geboren. Een jaar later verhuisde de familie naar het Van Heekshuis, dat sinds 1818 in het bezit was van de familie. Het Van Heekshuis zou tot in het begin van de Tweede Wereldoorlog het centrum van het familieleven blijven.7 Saks of niet? Jan van Heek zag zichzelf als een echte Tukker. Kenmerkende eigenschappen van een Twentenaar zijn volgens hem gehechtheid aan de eigen bodem, soberheid, zuinigheid en gemeenschapszin, vasthoudendheid aan eenmaal opgevatte voornemens, een grote mate van gereserveerdheid, blijvende trouw en een ‘aristocratische eenvoud’.8 Deze eigenschappen treft men volgens Van Heek ook aan bij de Saksische stamverwanten aan de overkant van de grens en de andere kant van de Noordzee.9 Van Heek nam ‘wel als zeker’ aan dat zijn familie van het Saksische ras was. Hij was er ook heilig van overtuigd – en verklaarde dat bij verschillende gelegenheden – dat dat ras zijn stempel had gedrukt op de bevolking van Twente. Maar Van Heek werd in zijn visie niet gesteund door de wetenschap. Tot het midden van de negentiende eeuw leerden de kinderen op school dat er maar één antwoord was op de vraag wie de oudste inwoners van ons land waren: de Friezen en de Bataven.10 In 1852 kwam L.Ph.C. van den Bergh met een verrassende bewering: de Nederlanders stammen van de Friezen, Franken en Saksen, die elk apart zich manifesteerden in verschillende delen van Nederland; de Saksen met name in het noorden en oosten van het land.11 De invloedrijke Friese taalkundige Johan Winkler bevestigde dat in 1880 in zijn publicatie Friezen, Franken en Saksen – Onze Voorouders.12 In het interbellum begonnen wetenschappers te twijfelen aan de houdbaarheid van de drie-stammen-theorie. Het was de jonge mediëvist Bernard H. Slicher van Bath (1910-2004), die met de voor velen schokkende mededeling kwam dat de Saksen nooit een essentieel deel van de Oost-Nederlandse bevolking hadden gevormd en dat er geen reden was de huidige bewoners Saksen te noemen.13 Zijn vermoeden was dat dit deel van het land na het verdwijnen van het Romeinse gezag vanuit aangrenzende gebieden was bevolkt, maar dat hoefden geen Saksen te zijn geweest. Evenmin was volgens Slicher bekend dat Saksen de oorspronkelijke bevolking zouden hebben verdreven of onderworpen en zich in de oostelijke gewesten zouden hebben gevestigd. Als er in de achtste eeuw over Saksen is gesproken, betreft het volgens Slicher van Bath slechts een krijgsbende.\n\n14\n\nJan van Heek bleef geloven dat Twentenaren van de Saksen afstamden, althans hij voelde zich een Saks, die uit een zeer conservatief-romantische behoefte steeds weer ‘Saxische’ dingen en ook emoties zag. Hij bevestigde dit toen Slicher van Bath, kort na de Tweede Wereldoorlog, een lezing hield voor de Oudheidkamer Twente en zijn theorie uiteenzette. Jan stond op en zei dat hij zich desondanks Saks voelde. Toen Slicher van Bath hem vroeg: ‘Maar wat voelt u dan, meneer Van Heek?’, moest Jan het antwoord schuldig blijven en zweeg.14 Van Heek vond dat Slicher van Bath met zijn visie veel te ver ging. In zijn studie had hij niet het grote Nedersaksische gebied aan de overzijde van de grens betrokken, dat in oorsprong veel met Twente gemeen had. Vooral in een deel van oostelijk Gelderland zag Van Heek zoveel overeenkomsten in afkomst, karaktereigenschappen, taal, levenswijze en oude bouwtrant die voor hem Saksisch waren, dat hij zich niet kon verenigen met de inzichten van Slicher van Bath.15 Van lage adel Jan van Heek nam ook ‘wel als zeker’ aan dat zijn voorvaderen uit Westfalen kwamen, uit het dorp Heek, twintig kilometer over de grens aan de Dinkel, waar eeuwenlang Van Heeks leefden. Onder hen waren priesters die werden begraven onder het koor van de Romaanse dorpskerk, en bisschoppelijke borgmannen – ministerialen die de lage boerenadel vormden – die in het nabije Nienborg woonden. In tal van in archieven bewaarde oorkonden uit de veertiende en vijftiende eeuw treden naamgenoten van hem op. Bernhard van Heek, die in december 1933 op tachtigjarige leeftijd ongehuwd stierf op één van de oude erven in de omgeving van het dorp, was volgens Jan de laatste van het geslacht in Heek. De lokale krant meldde: ’Am Donnerstag wurde hier Herr Bernhard van Heek genannt Woestmann aus der Bauerschaft Averbeck unter überaus grosser Anteilnahme der Bevölkerung zu Grabe getragen. Der Dahingeschiedene der im 80sten Lebensjahre stand, ist einer der letzten Ueberlebenden des Uralten Schultengeslechtes von Heek, dem bekanntlich auch der berühmte Humanist Alexander Hegius, dessen 500sten Geburtstag hier in diesem Jahr begangen wurde, entstammte.’16\n\nOok was Jan van Heek ervan overtuigd dat de vijftiende-eeuwse humanist Alexander Hegius (1433-1498) – Latijn voor Van Heek – een verre voorouder was. Maar het blijven slechts veronderstellingen. Wetenschappelijke zekerheid heeft niemand kunnen verschaffen, schriftelijke bronnen zijn niet gevonden. Het is zelfs zeer onwaarschijnlijk dat Hegius in Heek werd geboren, want volgens registers van de universiteit in Rostock zou zijn wieg in Steinfurt hebben gestaan, op twintig kilometer afstand van Heek.17 Maar Jan van Heek was zo overtuigd van zijn gelijk, dat hij jarenlang voor zijn textielfabriek Rigtersbleek het telegramadres Hegius voerde. Tijdens de Reformatie en de Dertigjarige Oorlog van 1618-1648 verlieten veel Westfaalse protestanten hun geboortegrond en trokken naar stadjes in Oost-Nederland. Jan van Heek veronderstelde dat er onder hen ‘meerderen van onzen tak’ waren, van wie een deel in het Twentse stadje Delden terechtkwam. Wanneer zal altijd een raadsel blijven, omdat bij de grote brand in 1655 een groot deel van het stadsarchief werd vernietigd. Ook zijn er geen latere bronnen meer, want in 1880, toen Delden weer in brand vloog, ging ook het familiearchief van de familie Van Heek in vlammen op.\n\n15\n\nZeker is in elk geval wel dat Helmich van Heek (1696-1770) in De Kroon in Delden woonde. Het logement genoot al in de zeventiende eeuw internationale bekendheid, omdat het aan de postroute tussen Naarden en Bentheim lag. De eigenaar van De Kroon was postmeester, de herberg was het posthuis, een pleisterplaats en logement in Twente, in die jaren alleen bereikbaar met paard en wagen. Het was een niet al te luxueuze, eerder eenvoudige ‘behuysinge, met de stallen en de schuur aan den dijk, gelegen in de stad Delden’, die Helmich van Heek kocht, samen met het aangebouwde huis. De Kroon is het stamhuis van de nakomelingen van Helmich van Heek.18 Jan van Heek maakte van zijn voorvaderlijke huis een tekening die is afgedrukt in het familieboek van de Van Heeks. Op de achtergrond zijn de contouren te zien van de Oude Blasius, de Romaanse kruisbasiliek die de katholieken in de eerste helft van de twaalfde eeuw hier wilden bouwen maar nooit in die gedaante werd gerealiseerd.19 Helmich van Heek was van beroep wijnhandelaar en bekleedde dertig jaar het ambt van burgemeester. Hij trouwde in 1721 met Fenna Geertruyd ten Oever uit Steenwijkerwold. Ze kregen zeven kinderen. Eén van zijn zonen was Gerrit Jan van Heek, geboren in 1728 en in 1754 gehuwd met Grietje Lankheet; ook hij was verscheidene jaren burgemeester van Delden. Gerrit Jan woonde in het huis Den Kolk, genoemd naar de brandkolk aan de overkant, aan de weg naar Goor. Zijn zoon Hendrik Jan (1759-1809), trouwde in 1778 met Engelbertha Lasonder, erfdochter want enig kind van Jan Berent Lasonder, een zeer vermogende Enschedese linnenhandelaar, telg van het rijkste textielgeslacht van Twente. Ook de Van Heeks in Delden waren vermogend, de vijf aangeslagenen bezaten samen een vijfde deel van het totale vermogen in de stad.20 Monopolie voor bombazijn In de jaren tachtig en negentig van de achttiende eeuw bloeide de textielnijverheid in Enschede en omgeving sterker dan in overig Twente. Dat was het resultaat van het in 1728 op initiatief van Herman van Lochem binnengehaalde monopolie voor de productie van bombazijn. Van Lochem was een ‘reider’, een koopman die garens kocht, deze uitzette bij de huiswevers op de boerderijen in de omtrek en later het geweven doek terugnam tegen betaling van het weefloon. Op 15 maart 1728 verzocht Van Lochem, als aanvoerder van een groep van tien linnenreiders in Enschede, aan de ridderschap en steden van Overijssel een monopolie te mogen vestigen voor de productie van de in Twente nog vrij onbekende ‘bombazijnen’.21 Dat waren zware doeksoorten van linnen en katoen, die uitermate geschikt waren voor werkkleding. De tien entrepreneurs kregen voor vijftien jaar octrooi tot oprichting van ‘eene fabryck’ [...] in het quartier van Twenthe’. Ze produceerden er niet alleen eenvoudige effen linnen stoffen, maar ook stoffen voor bovenkleding, linnen damast en linnen piqué.22 Zestig jaar later maakten ongeveer zesduizend wevers en spinners de inmiddels alom beroemde ‘Enschedeër bomzij’.23 Van Lochem kreeg de eer die hem toekwam. Burgemeester Hendrik ter Kuile van Enschede schreef in 1821 in ‘een nationaal blad’ dat Van Lochem de grondslag ‘onzer Bombazijn-Fabrieken’ had gelegd. Jarenlang al is de burgerzaal van het Enschedese stadhuis gesierd met de beeltenis van Van Lochem, de ‘Grondlegger van dezer Stads Fabrieken en Bloeij.’24 Van Lochem woonde in het huis Markt 21. De ontwikkelingen in de katoenindustrie waren Hendrik Jan niet ontgaan en in 1778, toen hij nog geen negentien was, besloot hij met Engelbertha naar Enschede te verhuizen. Waar de jongelui de eerste jaren van hun huwelijk woonden, is niet bekend. Op 25 augustus 1781 kochten ze het huis naast de villa van Engelbertha’s vader, nummer 17 aan de huidige\n\n16\n\nOude Markt.25 Op marktdagen kon je er tientallen boeren ontmoeten, met een mars26 op de rug, op weg naar de ‘reider’.27 Ook Hendrik Jan van Heek werd reider.28 Hij kocht van de boeren in de omgeving hun gesponnen en geweven garen’s die hij bleekte, verfde en kalanderde.29 Achter ’t Wageler, aan de weg naar Hengelo, legde hij een eigen natuurbleek aan, de Van Heeksbleek.30 Op de namenlijst van fabriqueurs in Overijssel, verschenen in 1795, stond hij ingeschreven als ‘Hendrik Jan van Heek (in alle soorten van Bombazijnen, Marceilles’).31 De zaken gingen goed. In 1781 betrok de familie het huis aan de Markt 21, waar eerder Van Lochem had gewoond. In 1792 kocht Hendrik Jan het achter zijn huis gelegen perceel aan de Achterstraat, om meer opslagruimte te hebben. Kort na de stadsbrand, die grote delen van de binnenstad verwoestte, werden ondergrond, erven en ruïnes van zijn huis en bedrijf in het openbaar geveild en verkocht aan Drehfal, die er zijn befaamde hoedenen pettenwinkel vestigde.32 Zijn succes had Hendrik Jan niet alleen aan zijn enthousiasme en zijn handelaartalent te danken, hij profiteerde ook van de aflossing van de wacht aan de top van de textielnijverheid. In de achttiende eeuw hadden doopsgezinde fabriqueursfamilies de linnenhandel beheerst; aan het einde van de eeuw stierven zij echter grotendeels in de mannelijke lijn uit of trokken zich terug in andere beroepen en in het openbaar bestuur. Zo kwamen er kansen voor nieuwkomers als de jeugdige Hendrik Jan van Heek, die in 1778 de grondslag had gelegd voor een textieldynastie en een textielimperium die nog lang hun stempel zouden drukken op zijn nieuwe woonstad.33 Hendrik Jan overleed in 1809, tien jaar na zijn vrouw, tijdens een zakenreis in Amsterdam; hij werd in de Zuiderkerk begraven. Zijn zoons Gerrit Jan (1780-1851) en Helmich (1785-1847) zetten de zaken voort als de firma H.J. van Heek & Zonen. De onderneming bleef gevestigd in het huis van Hendrik Jan aan de Markt; later werd het bedrijf overgebracht naar het Van Heekshuis, dat Helmich in 1818 had gekocht. Aan de voorkant van het huis waren de kantoren, het pakhuis stond in de tuin. Helmich was niet alleen firmant in het textielbedrijf, hij dreef ook met zijn zonen Hendrik Jan en Herman een vennootschap die handelde in lijnzaad en effecten en bovendien deelnam in publieke en private handelsondernemingen en wisselzaken afhandelde. 34 Helmich en Gerrit Jan waren bekwame entrepreneurs en mede door de gunstige sociaal-economische omstandigheden bouwden ze een bloeiend bedrijf op. In die tijd hadden de fabriqueurs niet enige grote klanten, maar vele kleine, aan wie ze rechtstreeks hun producten verkochten. De groothandel bestond nog niet.35 De beide broers Van Heek onderkenden het belang van goede relaties met de winkeliers-afnemers en ze stelden in 1821 als eerste bedrijf in Twente een ‘reisbediende’ aan, die de contacten met de bestaande klanten warm moest houden en nieuwe moest werven. Uiteindelijk leverde deze voor die tijd nieuwe werkwijze een netwerk op van ongeveer zeshonderd winkeliers. Dat leverde groeiende winsten op, ook al omdat op deze manier de risico’s geringer waren dan bij export.36 Kort na 1850 veranderde echter dit patroon, toen er groothandelhuizen ontstonden, vooral in Amsterdam en Rotterdam, maar ook in bijvoorbeeld Deventer, Groningen en Tilburg. De importeurs die voornamelijk in buitenlandse artikelen handelden, breidden hun pakket ook uit met Twentse weefsels. De fabrieken leverden voortaan vooral aan deze groothandelaren en aan grote winkeliers, de grossiers bedienden de kleine winkeliers.37\n\n17\n\nHof te Boekelo en Langehuizen Van de beide succesvolle ondernemers die met hun bedrijf H.J. van Heek & Zonen de basis legden voor de latere firma Van Heek & Co. die zou uitgroeien tot het grootste textielbedrijf van Twente, plaatste vooral Helmich zich in de schijnwerpers. Hij woonde op historische grond, in het huis aan de Markt 21.38 In de familie Van Heek werd Helmich de eerste landgoedbezitter, toen hij in 1822 het huisperceel van de oude havezate Hof te Boekelo kocht, met de daaraan verbonden rechten, als ‘het regt van havesate, voorts van jagt en visserij en het regt van de collatie tot het beroep van een predikant te Enschede’. Met deze aankoop wilde Van Heek niet alleen zijn maatschappelijk aanzien bevestigen, maar het ook een vleugje dynastiek aanzien van een adellijk huis meegeven.39 Helmich van Heek was de eerste Enschedese textielondernemer die om de woningnood te lenigen huizen voor arbeiders bouwde. Dit vond plaats in 1837, toen het goed ging in de textiel en Enschede groeide. Op een terrein aan de weg naar Hengelo, de tegenwoordige Hengelosesestraat, liet hij een rij van dertig woningen bouwen. De volksmond noemde ze al snel de Langehuizen, een naam die beter klonk dan Helmich’s Hoek, zoals de officiële naam luidde. De huur van een huis was 28 gulden in een jaar, ongeveer een zesde deel van een maandinkomen. Het hoekhuis aan de stadskant, bedoeld als buitensociëteit, was eigenlijk een café, met een grote door een hoge heg omgeven tuin met een paar koepeltjes. Op de schoorsteen van het huis draaide vroeger een windvaan, gesierd met de beginletters van de naam van bouwheer, H.v.H.\n\n40\n\nVan Heek & Co. op stoom De komst van de stoommachine bracht in 1859 tweespalt in Van Heek & Zonen. Niet iedereen was overtuigd van de noodzaak om op stoomkracht over te gaan. Hein, de zoon van Gerrit Jan, wilde ‘in ’t klein alleen doen’, de zoons van Helmich waren van plan een grote stoomweverij op te richten.41 Gerrit Jan, de vader van Jan van Heek, had in het najaar van 1857 een studiereis naar Engeland gemaakt en gezien dat de textielindustrie het daar moeilijk had, de handel slecht liep en overal was werktijdverkorting ingevoerd. Maar juichend was hij over de technische innovaties in de machineparken van de fabrieken in Lancashire. ‘Wat machinerie betreft, zijn de Engelschen ons verreweg de baas. Alles wat met machines en stoom gedreven kan worden, wordt ook gedaan, zoo wordt het ijzer geschaafd, geboord etc. met machines. De industrie der Engelschen is grootsch en men kan er de energie der Engelsche natie uit zien.’42\n\nVoor de Twentse textiel werd 1858 een topjaar. Van Heek & Zonen maakte een rendement van twaalf procent op het eigen vermogen. Het was echter het laatste jaar van het bedrijf, want op Oudejaarsdag 1858 werd de oude firma H.J. van Heek & Zonen ontbonden. Op 29 maart 1859 werd de definitieve acte getekend voor de oprichting van een nieuwe firma onder de naam Van Heek & Co., die tot doel had de vervaardiging van bombazijn, pillow, calicot, enzovoort. De leiding van het bedrijf kwam in handen van de drie zonen van Helmich: Hendrik Jan (1814-1872), Herman (1816-1882) en Gerrit Jan, die zo’n twintig jaar jonger was dan zijn twee broers. De nieuwe onderneming startte vanuit een gunstige positie. De positieve financiële resultaten, de ervaring in het textielvak en het opgebouwde relatie- en klantennetwerk hielpen het nieuwe bedrijf door de altijd zware eerste jaren.43 En het waren de jaren dat de industrie in Twente nieuwe wegen insloeg door de invoering van stoommachines.\n\n18\n\nVriend van Thorbecke Hendrik Jan van Heek, de oudste van de drie firmanten, had niet de uitstraling van een actieve, succesvolle, altijd bezige ondernemer. Integendeel, hij had een broze gezondheid, hij leed aan astma. Een Enschedese boer, die Hendrik Jan hoorde hoesten, zei eens weinig bemoedigend tot hem: ‘Dow heurst den Koekkoek ook nich weer.’44 Een tijdgenoot beschreef hem als een ‘zwakken, teringachtigen man. [...] Maar in dat zwakke lichaam woonde een sterke geest, een onverzettelijke wilskracht, in dat hoofd een zeer ontwikkeld, helder verstand.’ Wie een gesprek met hem voerde, merkte direct te doen te hebben met een man, die zijn tijd ver vooruit was. Hij onderkende de gevolgen van staatkundige gebeurtenissen op de wereldmarkt, wist van het mislukken of slagen van oogsten en zag waarom de prijzen van zijn producten stegen of daalden.45 Hendrik Jan was de man die Van Heek & Co. naar een periode van bloei voerde. Hij verleende de onderneming niet alleen een belangrijke economische positie, ook zijn maatschappelijke activiteiten gaven het bedrijf een nieuwe dimensie.46 Hij was een toegewijde liberaal en leefde mee met de nationale politieke ontwikkelingen. Vanaf 1843 was hij lid van de Kamer van Koophandel, gedurende zijn laatste drie levensjaren was hij vicevoorzitter. Hij behoorde tot de kring van moderne industriëlen, die in Twente de toon aangaven en ijverden voor een krachtige ontwikkeling van de regio, zoals C.T. Stork, G. Salomonsen en H.P. Gelderman. In Enschede was hij actief als gemeenteraadslid, in de jaren 1851-1857 en vanaf 1863 tot zijn dood in 1872. Zijn vriendschap met de liberale staatsman Johan Rudof Thorbecke (1798-1872) gaf hem aanzien in Enschede en geheel Twente.\n\nThorbecke, ‘voor voedsel en dekking’ Als minister van Binnenlandse Zaken bezocht Thorbecke kort na de grote stadsbrand van 7 mei 1862 Enschede om fabrikanten, bestuurders en bevolking een hart onder de riem te steken. Hij zag welke verwoestingen het vuur had aangericht.47 Terug in de Tweede Kamer in Den Haag onderbrak Thorbecke direct de discussies ‘omdat ik het tot mijnen pligt rekende een buitengewoon blijk van deelneming in een buitengewone ramp, ook tot het bevorderen van de nodige maatregelen, te geven. Ik heb daar een tooneel van vernieling aanschouwd, gelijk men het, geloof ik, zeldzaam zal zien. Maar ik vond op dat tooneel, nevens de ramp, de levenskracht tot herstel. Ik vond er de hoofden der gemeente vol moed, enkel bedacht om Enschede schooner en grooter te doen herrijzen.‘ Thorbecke zorgde voor ‘voor voedsel en dekking’. De veerkracht in de stad bleek groot. ‘Allerwege zien wij tenten verrijzen, voorzien van voldoende wollen dekens, en gelden zijn aanwezig voor de eerste levensbehoeften. De sombere treurigheid van de eerste dagen begint baan te maken voor opgeruimdheid en hoop voor de toekomst.’48\n\nHendrik Jan en Thorbecke ontmoetten elkaar voor het eerst in de zomer van 1854, toen de staatsman Twente bezocht en op 30 juni aanzat aan een diner in de Groote Sociëteit. Hij was uitgenodigd door Twentse ondernemers, die hem wilden wijzen op de noodzaak dat er zo snel mogelijk een spoorlijn kwam. Ze merkten namelijk dat het isolement van de streek nadelige gevolgen had voor met name de textielfabrikanten en hun concurrentiepositie in de branche verzwakte. Thorbecke bezichtigde zes fabrieken, waaronder het magazijn van de Van Heeks,\n\n19\n\nwaar Hendrik Jan hem rondleidde. Thorbecke was, zo schreef hij op 6 juli 1854 aan B.W. Blijdenstein sr., zeer te speken over de fabrikanten in deze streek: ‘Indien Holland soms sukkelig en verouderd kan schijnen, Twenthe is een land in de eerste kracht van jeugdige ontwikkeling.’ Hij zag de fabrikanten als ‘bondgenooten’. De lobby van de Twentse ondernemers werkte. Thorbecke vroeg in de Tweede Kamer aandacht voor ‘een tak van nijverheid, die tegenwoordig de eerste nijverheid van de wereld is, gelijk de handel daarin, na den graanhandel de eerste, de voornaamste, de uitgebreidste aller takken van verkeer. Het is de katoenfabriek.’ Een spoorlijn betekende voor de Twentse industrie niet alleen dat de streek werd open gelegd, maar ook – wat minstens zo belangrijk was – lagere steenkoolprijzen en een versneld vrachtverkeer naar de havens. Maar toch duurde het nog tot 1866 voordat de Oosterspoorlijn via Zutphen werd doorgetrokken naar Enschede.49 Dolce far niente In februari 1866 stapte Thorbecke uit zijn tweede ministerie, vanwege een conflict over de invoering van het strafwetboek voor Nederlands-Indië. En ook omdat hij – hij was bijna zeventig – het gevecht met de jonge generatie Kamerleden al maanden moe was; hij wilde een tijdje weg uit de Haagse ‘sfeer van intriges en ambities’. Hij vertrok naar Enschede, waar hij de gast was van Hendrik Jan, met wie hij in de loop der jaren bevriend was geraakt. Hij kon in het Van Heekshuis enkele dagen in alle rust en stilte van het Twentse land doorbrengen, vergezeld van zijn dochter Merrijtje. Uiteindelijk bleef hij een maand. Over zijn verblijf in het Van Heekshuis was Thorbecke enthousiast en hij stuurde zijn vrouw Adelheid goede berichten, bijvoorbeeld in zijn brief van 16 februari: ‘Te 8 ure schenkt Merrijtje mij koffij en maakt zij mij een boterham. Dan gaat zij met de familie ontbijten, komt terug bij mij zitten werken, en zoekt vervolgens de piano op. Te 12, half een, een ure komt doorgaans eenig bezoek. Om twee ure eten. Na het eten rust ieder een weinig en draagt Merrijtje het kopje koffij in mijne kamer. Te vier ure, half 5, meestal een weinig uitgereden; slechts een maal, tot dus ver, een wandeling. Den avond tot 10 uur het souperuur, breng ik in mijne kamer door, tenzij men mij te 9 ure afroepe, omdat een broeder of zwager gekomen is. Te half 12 met mijn zoet wijfje (sc. in de gedachten) ter rust.’50 Begin maart 1866 was Thorbecke zowel in het kiesdistrict Groningen als dat van Zwolle gekozen als kamerlid. Hij aarzelde, want hij was van plan geweest zich niet langer beschikbaar te stellen. Maar op 12 maart schreef hij zijn vrouw uit Enschede: ‘Door het rustig, stil verblijf hier, onder welmeenende, opregte menschen, een dolce far niente, in volkomen vrijheid, door geen wanklanken geplaagd, vinde ik mij onbeschrijflijk verfrischt. Worde ik met de jaren gevoeliger voor onaangenaamheden, of was ik het in hooge mate altijd, hier naderden zij mij niet, en ademde ik niet dan zuivere levenslucht.’ Hij had dan ook besloten de benoeming in het district Groningen te accepteren en weer de Tweede Kamer in te gaan.51 Jan van Heek en zijn jongere broer Gerrit Jan hoorden later van hun vader de verhalen over Thorbecke. Jan was er trots op jarenlang in het Van Heekshuis in het hemelbed van Thorbecke te hebben geslapen.52 Gerrit Jan vertelde, dat Thorbecke een diepe indruk in de familie had achtergelaten zowel wat zijn persoon betreft als met betrekking tot zijn politieke opvattingen.53 Thorbecke was er namelijk van overtuigd dat vrijhandel en industrialisering de toekomst waren. In dat opzicht waardeerde hij Twente dan ook zeer, getuige een aantekening van zijn hand: ‘Eene streek van ons land, waarvoor ik bijzonder veel hart heb. Eene buurt die bezig is het vooroordeel te wederleggen, alsof ons land voor fabrijken niet geschikt ware.’54\n\n20\n\nHet ‘innig leed’ van Twentse industriëlen Hoe ver steun voor Thorbecke in Twente ging, toonde de advertentie die op 1 mei 1853 verscheen in de Twentsche Courant. Het was een open brief, die Hendrik Jan van Heek hem op 28 april 1853 had gezonden, uit naam van twintig vooraanstaande textielfabrikanten, stadsbestuurders en bestuursleden van de Kamer van Koophandel, om Thorbecke en zijn politieke vrienden een hart onder de riem te steken.55 Thorbecke’s eerste kabinet was zojuist ten val gebracht door de Aprilbeweging, een venijnig protest tegen het herstel van de bisschoppelijke hiërarchie in Nederland.56 ‘De ondergeteekenden, protestanten en kiezers van leden voor de Tweede Kamer van de Staten-Generaal te Enschede, voelen zich gedrongen U de verklaring te geven, dat het hun innig leed heeft gedaan, dat de landsregeering uit Uwe handen in die van de Heeren van Hall en anderen, is overgegaan. Terugziend op den stand van zaken bij de aanvaarding Uwer moeilijke betrekking en hetgeen onder uw bestuur is verrigt en tot stand gebragt, dan levert die beschouwing ruime stof tot dankbaarheid. Zij achten zich verpligt U dit hierdoor openlijk te betuigen.’\n\nBiertje in het park Hendrik Jan van Heek trouwde toen hij 42 jaar was, in 1856, met Christina Alida Blijdenstein, 33 jaar, die enige naam had gemaakt als schilderes. Drie jaar na hun huwelijk kregen oom Hendrik en tante Lida een meisje, dat naar haar moeder werd genoemd. Lida overleed kort na de geboorte en enkele weken later stierf ook het kindje. Oom Hendrik bleef alleen in het grote Van Heekshuis achter. Maar niet lang, want zijn zuster Mietje, de roepnaam van Maria Geertruid (1820-1895), de weduwe van Abraham Ledeboer (1816-1850), trok met haar vijf kinderen bij hem in, om de huishouding te voeren. Haar zoon Abraham Ledeboer (1842-1897) werd behalve een goede vriend van Gerrit Jan later ook firmant van Van Heek & Co. In 1864 boden de drie firmanten hun zuster een aandeel van achttien procent in hun zaken aan, twee derde daarvan voor haar, een derde voor zoon Bram. ‘Voor ’t geval Bram later mogt trouwen, mogt zij dan haar aandeel geheel of gedeeltelijk aan Bram afstaan’, schreven Hendrik Jan en Herman in hun aantekenboek.57 Hendrik Jan leefde niet alleen voor zijn bedrijf en zijn politieke bezigheden. Hij was vooral ook de patriarchale ondernemer die een open oog had voor de belangen en behoeften van zijn werknemers en zich bekommerde om hun welzijn. In het voorjaar van 1861 beschikte hij dat het zijn bedoeling was een fonds na te laten ‘ter verzorging van oude gebrekkige fabrieksarbeiders en van behoeftige oude werklieden, die steeds getracht hebben met eere door de wereld te komen. […] Ik bedoel voornamelijk mannen, maar wensch daarom vrouwen niet uitgesloten te hebben.’ Drie jaar later lanceerde hij het idee van zijn geld de burgerij van de stad een park te schenken. 58 Het werd het Volkspark, aangelegd op het erve Goolkate en op 2 mei 1874 overgedragen aan de gemeenten Enschede en Lonneker. Hier konden, zo stelde Hendrik Jan zich voor, arbeiders die vermoeid waren van het dagelijkse ploeteren, zich ontspannen. Ze hoefden dan niet naar de kroeg te gaan of thuis de fles jenever leeg te drinken. Een borrel konden ze er dan ook niet kopen, wel een biertje. Dat de burgerij het park apprecieerde, blijkt uit de omzetcijfers van het café. De eerste acht maanden van\n\n21\n\n1874 werd er dertigduizend liter Beyers bier getapt en paften bezoekers achtduizend sigaren weg.59 De toespraken bij de overdracht van het Volkspark aan de gemeente liepen over van lof en dank aan Hendrik Jan van Heek, de gulle weldoener. De Enschedesche Courant van 7 mei 1874 trok de registers stevig open: ‘En als de nijvere werkman, vermoeid van den arbeid, hier met vrouw en kroost verademing zoekt en ontspanning vindt; als hij het voorregt van dit rein genot meer en meer leert waardeeren, boven de grovere uitspanningen die zoo vaak tot uitspattingen leiden en in ’t beste geval niets dan onvoldaanheid nalaten, dan moge hij zijne kinderen vertellen van den man, die een vriend des volks was, die het wilde toonen, dat werkgever en werknemer niet vijandig tegenover elkaar behoeven of behooren te staan; dat hunne ware belangen niet met elkaar strijden, maar één zijn, dat wederkeerige waardeering moet bestaan.’\n\nDe bevolking van Enschede bood uit dank Hendrik Jan een meer dan drie meter hoog kunstwerk aan, dat een onbekende kunstenaar uit graniet had gehouwen. Het staat dicht bij de ingang aan de Parkweg. Op de top is een zittende leeuw geplaatst met een schild met het Enschedese stadswapen. Wimpels vermelden de woorden onderwijs, beschaving en volkswelvaart, drie idealen van de schenker.60 Jacobus Craandijk, predikant van de doopsgezinden in Borne, meende dat Hendrik Jan zijn doel had bereikt, toen hij in 1875 in het Volkspark fabrieksarbeiders en fabrikanten met hun vrouwen gadesloeg, die ‘op de voet der meest mogelijke gelijkheid’ met elkaar omgingen, ze zaten aan tafeltjes en dronken bier.61 Maar of het een oord voor ontspanning is geworden waar rijk en arm elkaar troffen, is bij de standsverschillen aan het einde van de negentiende eeuw nauwelijks voorstelbaar. Bovendien riepen de arbeiders dat ze liever meer in hun loonzakje kregen en dat ze bij de lange werkdagen, van ’s ochtends vroeg tot ’s avonds en ook op zaterdagen, geen tijd hadden in het park uit te rusten. School voor fabrieksarbeiders Leefde Hendrik Jan voort als de goede gever van het Volkspark, de naam van zijn jongere broer en medefirmant Herman van Heek was nauw verbonden aan de Fabrieksschool aan de Noorderhagen in Enschede, op de hoek met de Kloosterstraat. Het is nu een waardig rijksmonument, dat dateert uit 1872. H.J. van Heek & Zonen hadden in 1865 al een eigen fabrieksopleiding gesticht, naar het voorbeeld van Stork in buurstad Hengelo. Ook enkele andere ondernemingen hadden een eigen opleiding. Efficiënt was het natuurlijk niet, elk bedrijf een eigen opleiding. De kosten waren hoger dan wanneer de fabrieken gezamenlijk hun personeel zouden opleiden. Maar wie geen school had – en hetzelfde gold voor een ziekenkas – moest vrezen dat arbeiders vertrokken of hun kinderen naar een andere fabriek stuurden. De fabrikanten sloegen echter de handen ineen en in 1866 werd de Vereeniging ‘De Fabrieksschool’ voor Enschede en Lonneker opgericht.62 Het doel was, zoals Herman van Heek zei: het vormen van bekwame, goed opgeleide fabrieksarbeiders. Zonder een bewijs van toelating tot de fabrieksschool konden jongens en meisjes jonger dan achttien jaar niet worden geplaatst in de bij de school aangesloten bedrijven. De Fabrieksschool werd gehuisvest in lokalen van de beide stadsscholen, de Van Braamschool en de Bloemendaalschool, en in een pand van W.J. Blijdenstein aan de Oldenzaalsestraat. De grote wens van de schoolcommissie,\n\n22\n\neen eigen gebouw, werd eind 1872 gerealiseerd, aan de Noorderhagen in Enschede. Jan van Heek heeft zijn oom Herman goed gekend, als een vriendelijke man, die niet op de voorgrond trad. Hij woonde in het huis van Herman van Lochem aan de Markt. Na het overlijden van zijn eerste vrouw Catharina Maria Blijdenstein (1820-1854) hertrouwde hij met Gijsberta ter Kuile (1834-1910), die hem lang zou overleven. Herman van Heek overleed in 1882.63 Voorloper in vernieuwing De textielgeschiedenis kent historische mijlpalen, zoals 1728 toen tien Enschedese fabriqueurs het octrooi kregen om bombazijn te maken, 1832 toen de regering besloot de katoenindustrie in Twente te concentreren en 1859: de start van Van Heek & Co. De stadsbrand van 1862 was een keerpunt in de geschiedenis van Enschede. ‘Het geslacht dat vóór ons leefde mat zijn tijdrekening steeds af naar vóór en na den brand (van 1862). Dat was een toen zóó overwegend feit in de geschiedenis van Enschede, dat alles er bij verdween. Die 7e Mei moet voor de kleine gemeenschap ook iets overweldigends zijn geweest’, volgens Jan van Heek.64 De totale schade werd geraamd op zeven miljoen gulden. Benthem schreef: ‘Er is aan de industrie […] een slag toegebracht, die aanvankelijk scheen haar geheel te zullen vernietigen, doch die in de toekomst de meest gezegende gevolgen had. Onze Stad herrees schooner dan te voren en in plaats der oude fabrieken verrezen nieuwe met de nieuwste verbeterde machines, die onze industriëelen in staat stelde de mededinging met de beste Engelse fabrieken vol te houden.’\n\nIn 1867 draaiden in en om Enschede al weer elf stoomspinnerijen met 63.350 spillen en dertien stoomweverijen met 2.659 weefgetouwen.65 De schade was gedekt door ruime verzekeringsgelden, waarmee de fabrikanten nieuwe, modernere fabrieksgebouwen konden laten bouwen. De stadsbrand was een katalysator in een proces dat zich al eerder had aangekondigd; het versnelde de vernieuwing, die vooral te danken was aan een nieuwe generatie fabrikanten die de leiding van de vorige generatie overnam.66 Eén van die nieuwkomers in de Enschedese textielindustrie was Gerrit Jan van Heek, een jonge twintiger, als firmant van Van Heek & Co. verantwoordelijk voor de techniek. Zijn kennis had hij verworven tijdens langdurige studiereizen naar Lancashire, waar Manchester het Enschede van Engeland was. Enkele jaren vóór de brand, in het najaar van 1859, hadden Engelse monteurs al de eerste stoommachine in de nieuwe fabriek aan de Noorderhagen geplaatst, een zogenoemde balansmachine. Het vervoer van de ketel, zeven meter lang met een middellijn van bijna anderhalve meter, had in Enschede veel bekijks getrokken.67 Vermoedelijk werd deze fabriek van Van Heek & Co. gebouwd naar model van de in 1833/1834 geheel naar Engelse voorbeelden ontworpen fabriek van de Enschedesche Katoen Spinnerij – de eerste stoomfabriek in Enschede.68 Deze telde vijf verdiepingen met spinzalen, 23 meter tot aan de nok, veertig meter lang en vijftien meter breed; niet verwonderlijk dat de volksmond al snel sprak over ’n Groot’n Stoom.69 De weverij van Van Heek & Co. kreeg vier verdiepingen, een weefzaal was 55 x 50 meter groot en er was plaats voor tweehonderd machinale weefgetouwen. Een architect was er niet aan te pas gekomen. De bouwers hadden overigens wel sterk gekeken naar de Engelse fabrieken waar de Georgian Style overheerste. Dat bleek uit de opmerkelijke vensters, die overigens niet van gietijzer waren gemaakt zoals elders gebruikelijk was, maar van hout.70\n\n23\n\nIn september 1862 werd de bouw van een nieuwe stoomspinnerij op Kremersmaten aanbesteed. De investeringen voor een spinnerij waren hoger dan voor een weverij en de techniek was gecompliceerder. Vanaf 29 mei 1863 draaide Kremersmaten en maakten spinners hun entree in het personeelsbestand. Toen ’n Groot’n Stoom in dat jaar moest stoppen vanwege ‘cotton famine' – de katoenschaarste als gevolg van de burgeroorlogen in Noord-Amerika – wilden de firmanten van Van Heek & Co. om hun eigen garens te kunnen spinnen een deel van de fabriek overnemen. Maar dat plan mislukte en een jaar later werd er naast de stoomweverij aan de Noorderhagen een nieuwe spinnerij gebouwd voor 11.500 spillen voor fijnere garens; de weverij werd uitgebreid tot zeshonderd getouwen. In 1867 telde het bedrijf 15.100 spillen en 660 machinale weefgetouwen, in de spinnerij werkten 118 mannen en vrouwen, in de weverij 403. De fabrieken van Van Heek & Co. boden de binnenlandse markt een gevarieerd pakket van producten met onder meer pilou, molton, diemet, baai en gebleekte katoen. In 1867 stonden op de lijst van exportlanden behalve grootafnemer Nederlands-Indië ook Rangoon, Calcutta, Bombay en Zuid-Amerika. Twee jaar later werden ook goederen in consignatie naar China gezonden, nadat door de opening van het Suezkanaal de scheepvaartverbindingen met Azië aanzienlijk waren verbeterd.71 Van Heek & Co. was op weg de grootste industriële onderneming in Nederland te worden.\n\n24\n\nNOTEN L.A. Stroink, Stad en land van Twente, Enschede, 1966 (tweede druk), 476. W.T. Kroese, Wilhelm Loos in Twente, in: Jaarboek Twente, 1979, 38-39. Loos was van oktober 1839 tot 14 februari 1840 landmeter in Rutbeek, een buurtschap tussen Enschede en Haaksbergen. 3 Stroink, Stad en land, 470. 4 A. Blonk, Fabrieken en menschen, Enschede, 1929, 299, 300. 5 Stroink, Stad en land, 570-571. 6 Zowel Jan Herman van Heek als zijn vader hebben Jan als roepnaam. Om verwarring te voorkomen zullen we spreken over Jan van Heek, wanneer we Jan Herman bedoelen. Vader Gerrit Jan en ook zijn jongere broer Gerrit Jan worden met hun twee voornamen aangeduid. 7 A.L. van Schelven, Onderneming en familisme, Leiden, 1988, 19. 8 J.H. van Heek, Herinneringen aan en rondom het Van Heekshuis, Huis Bergh, 1942, 176, 177. Gids voor het Rijksmuseum Twenthe, Enschede, 1948. 9 Toespraak J.H. van Heek bij de overdracht van het Rijksmuseum Twenthe aan de staat, Tubantia, 18 juni 1930. 10 Marnix Beyen, A Tribal Trinity: The Rise and Fall of the Franks, the Frisians and the Saxons in the Historical Consciousness of the Netherlands, in: European Quarterly, 2000, 30, 493. 11 L.Ph.C. van den Bergh, Handboek der Middel-Nederlandse geografie, Den Haag, 1872 (tweede druk), 110, geciteerd in: Beyen, A Tribal Trinity, 495, 496. 12 J. Winkler, Friezen, Franken, Saksen – Onze Voorouders, in: De Tijdspiegel, III, 1880, 1-25, geciteerd in: Beyen, A Tribal Trinity, 497, 498. 13 B.H. Slicher van Bath, Mensch en land in de Middeleeuwen. Bijdrage tot een geschiedenis der Nederlanden in Oostelijk Nederland, deel 2: Mensch en omgeving, Assen, 1944, 150. 14 F.G.H. Löwik, De Twentse Beweging, Almelo, 2003, 118, 119. 15 Brief van J.H. van Heek aan B. Stegeman uit Winterswijk d.d. 27 februari 1952, AJH, 84. Stegeman had Jan van Heek een felicitatie gezonden, toen deze de gouden erepenning van de provincie Gelderland had gekregen. 16 Van Heek, Herinneringen, 7, 8. 17 In de registers van de universiteit in Rostock werd in oktober 1456 Sanderus Hek de Stenfordia ingeschreven; in 1457-1458 stond hij in deze registers onder de baccalaurei als Zanderus Hecke, en in 1462 onder de magistri als Sanderus Heck die meester Sander werd genoemd. De toevoeging Stenfordia verwijst naar het tegenwoordige Steinfurt (of wellicht Burgsteinfurt), dat ongeveer twintig kilometer ten noorden van Heek ligt. Bron: J. Schoppen, Alexander Hegius tussen Middeleeuwen en Humanisme (plm. 1440-1498), Deventer, Raalte, 1990. Wendy Moes-Jonasse vermeldt in haar in 1998 in Deventer verschenen boek Wij leren niet voor de school, maar voor het leven, dat Hegius in Steinfurt was geboren, waarschijnlijk rond 1440. In 1483 werd Hegius, die een grote belangstelling had voor het gedachtegoed van de renaissance en het humanisme, rector van de Latijnse School in Deventer. Eerder was hij rector in Wesel en in Emmerich. Hegius is ook aanwezig in de Grote Kerk in Enschede. Bij de restauratie van het interieur van de kerk in 1928 werden op de lambrisering 101 door de kunstenaar Louis Vreugde gebeeldhouwde koppen aangebracht van mensen die belangrijk waren voor de christelijke kerk. In zijn bijdrage aan het in 2007 verschenen boek over de Grote Kerk schrijft Goïnga – zonder zijn bron te vermelden – dat Hegius uit Emmerich afkomstig zou zijn, een veronderstelling die gelet op de hierboven vermelde bevindingen zeer onwaarschijnlijk lijkt. Hij rept evenmin over de veronderstelling dat Hegius mogelijk een voorouder was van de familie Van Heek; hij constateert slechts dat Hegius zeer ‘tot de verbeelding [sprak] van Van Heek’. Vermoedelijk doelt Goïnga hier op Herman van Heek van De Hooge Boekel, wiens belang voor de Grote Kerk wordt geschetst. Bij deze passage is ten onrechte het bekende schilderij van Jan van Heek met een middeleeuwse bijbel in de hand afgebeeld, met daaronder de vermelding: ‘Herman van Heek, die in menig opzicht zijn stempel op de Grote Kerk van Enschede heeft gedrukt.’ Zie: Klaas Goïnga (red.), De huiskamer van Enschede, Enschede, 2007, 89-91. 18 Veel genealogische gegevens zijn ontleend aan de door J.B. van Heek (1924, van De Weele in Boekelo) samengestelde genealogie van de diverse takken van de Van Heeks in Twente. Bernard is een kleinzoon van Jan’s broer Helmich. In zijn genealogie van de Enschedese tak van Van Heek meldt J.B. van Heek, dat deze afkomstig is uit De Kroon. AJBvH. Zie bijlage 1. 19 C.J. Snuif, Het familieboek van Van Heek, Enschede, 1915. 20 B.H. Slicher van Bath, Een samenleving onder spanning, Assen, 1957, 326, 327. 21 Van Schelven, Onderneming, 8. De ondertekenaars van het verzoek waren: Laurens Bekker, Barend B. en Benjamin Blijdenstein, Rudolph en Jacob Lasonder, Herman en Jan van Lochem, Lambert en Ysac Naber en Abraham Strick. 22 A. Benthem Gz., Geschiedenis van Enschede en zijne naaste omgeving, Zaltbommel, 1971, 305. Dit boek is een heruitgave van het oorspronkelijk in 1895 uitgegeven boek. Piqué is een stof die door het gebruik van grover en fijner garens een ruitvormig patroon heeft. 23 Stroink, Stad en land, 321. 24 Benthem Gz., Geschiedenis van Enschede, Bijlage VII. 25 Snuif, Familieboek, 143. 26 Een mars is een rugkorf. 27 Snuif, Familieboek, 143. 28 Snuif, Familieboek, 147. 29 Kalenderen is een stof met een kalander glad en glanzig maken. Een kalander is een soort mangel, bestaande uit twee of meer rollen, waartussen men, onder verwarming en sterke drukking, leer, papier of weefsels laat lopen. 30 Stroink, Stad en land, 349. Een bleek bestond uit een weiland, omgeven en doorsneden door sloten van ongeveer twee meter breed. Stromend water was een vereiste, het water moest dus uit een beekje komen. Op 1\n\n2\n\n25\n\nde blekerij stond meestal een huisje voor de bewaarder, dat tevens diende als bewaarplaats voor nog niet in behandeling zijnd goed. Een stuk stof werd op het gras in volle lengte uitgespreid en met kleine lusjes aan stokjes vastgeprikt in de ondergrond. Het werd gedurende enkele dagen nat gehouden, door er met een klomp aan een lange stok water uit de sloten over uit te gooien. 31 Uit: Naamlijst der Fabrikeren te Enschede […] en der Goederen, die zij fabriceren, gepubliceerd in het vierde deel van Nieuwe Algemene Kunst- en Letterbode, voor meer- en mingeoeffenden van vrijdag 30 oktober 1795. In de lijst werd genoemd: Hend. Jan van Heek, als één van de ingezetenen van Enschede ‘in alle zoorten van Bombazynen, Marceilles enz. en in Linnens’. In de toelichting stond: ‘Men mag wel stellen, dat Enschedé ’s jaarlyks 80.000 stukjes Bombazyn fabriceert; zommigen willen dat het wel 100.000 zouden zyn, waar van de waarde 6 á 8 Tonnen Gouds zal bedragen.’ Stroink, Stad en land, 367. Bombazijn is een stevige stof voor werkkleding; marseille is de lichtere stof voor onder meer ondergoed. 32 Deze informatie is verstrekt door Henk Bollen en Arie de Haan van de Stichting Historische Sociëteit Enschede-Lonneker. 33 Van Schelven, Onderneming, 9, 10. 34 Snuif, Familieboek, 149. 35 J.A.P.G. Boot, De Twentsche Katoennijverheid 1830-1873, Amsterdam, 1935, 257. 36 Van Schelven, Onderneming, 45. 37 Boot, Twentsche Katoennijverheid, 259. 38 Na Helmich van Heek woonden hier later Jan van Heek’s oom Herman (1816-1882) en zijn oudere broer Jan Hendrik Engelbert (Henny) van Heek (1864-1930). 39 Van Schelven, Onderneming, 19. 40 J.J. van Deinse, Uit het land van katoen en heide, Enschede, 1953 (derde vermeerderde druk), 323-325. 41 Van Schelven, Onderneming, 11. 42 Brief van G.J. van Heek aan A. Ledeboer, 25 november 1857. AJH, 86. 43 Van Schelven, Onderneming, 206. 44 Van Heek, Herinneringen, 25. 45 Snuif, Familieboek, 152. 46 Van Schelven, Onderneming, 19. 47 Joh. Buursink, Stadverbranden, Enschede, 1962, 14. 48 Verkade, Thorbecke, 253. 49 W. Verkade, Thorbecke als Oost-Nederlands patriot, Zutphen, 1974, 245-247. 50 G.J. Hooykaas, m.m.v. M. Kooijmans en E. Swart (ed.), De briefwisseling van J.R. Thorbecke, deel VII: 18621872, Den Haag, [Instituut voor Nederlandse Geschiedenis], 2002, 150-151. 51 Hooykaas, Briefwisseling, 178. 52 Van Heek, Herinneringen, 16. 53 G.J. van Heek jr. heeft in 1944 een notitie geschreven over het leven van zijn vader Gerrit Jan en ook aandacht besteed aan Hendrik Jan. J.H. van Heek bracht in dit geschrift, dat vermoedelijk niet door anderen was gelezen, enige correcties aan. AJH, 86. 54 G.J. Hooykaas en F.J.P. Santegoed (ed.), De briefwisseling van J.R. Thorbecke, deel VI: 1853-1862, Den Haag, [Instituut voor Nederlandse Geschiedenis], 1998, 114-115. 55 De brief was ondertekend door: H.J. van Heek (lid gemeenteraad en Kamer van Koophandel), J. Stroink Hzn (wethouder), A. Jannink (lid Provinciale Staten Overijssel), J. Stroink Wz. (lid gemeenteraad en Kamer van Koophandel), J.T. Scholten (fabrikant), M. Udink ten Cate (lid Provinciale Staten Overijssel), H. Blenken, lid gemeenteraad, lid Kamer van Koophandel, auditeur bij de dienstdoende schutterij), B.W. Blijdenstein (fabrikant), A.J. Blijdenstein (fabrikant), B. Jannink, S. ten Cate, Hendr. ten Cate, G. Jannink (president Kamer van Koophandel, lid gemeenteraad), B.W. Blijdenstein jr. (lid Provinciale Staten Overijssel, lid gemeenteraad), J.W. Blijdenstein (lid Kamer van Koophandel), G. J. ter Kuile, W. Harenberg. 56 Utrecht kreeg een aartsbisschop. Andere bisdommen werden gevestigd in Haarlem, Breda, ’s-Hertogenbosch en Roermond. Protestants Nederland reageerde fel en er ging een stroom van petities naar de koning om de aanstelling van de bisschoppen tegen te houden. Thorbecke zag zich genoodzaakt af te treden. 57 Geciteerd in: Van Schelven, Onderneming, 20. 58 Snuif, Familieboek, 167, 168. 59 Stroink, Stad en land, 509. 60 Leo Nijkamp, Gedenkzuil herinnert aan de schenker van het Volkspark, in: ’n Sliepsteen, nummer 46, zomer 1996, 7. 61 J. Craandijk, Twentse wandelingen, Utrecht, 1886, becommentarieerd en geciteerd in: Blonk, Fabrieken, 367, 368. 62 Frans van Waarden, Het geheim van Twente, Amersfoort, 1987, 19. 63 Van Heek, Herinneringen, 12. 64 Van Heek, Herinneringen, 27. 65 Benthem Gz., Geschiedenis van Enschede, 328. 66 J.P.A.G. Boot, Brand versnelde ontwikkeling in de textielindustrie, in: Tubantia, 5 mei 1962. 67 Enschedesche Courant, 17 oktober 1859, geciteerd in Van Schelven, Onderneming, 27. 68 W. de Natris, De zaagtanden en blokkendozen van Enschede, in: ’t Inschrien, 1983, 19. 69 W. de Natris, Textielfabrieken in Twente, in: Jaarboek Twente, 1977, 64, 65. 70 De Natris, Textielfabrieken, 26. De Georgian Style, genoemd naar de koning van Engeland Georges III (1738-1820), kenmerkte zich door reeksen gelijkvormige vensters die vaak voorzien waren van decoratieve omlijstingen, vooruitspringende middenpartijen, soms bekroond met een timpaan en een klokkentoren. 71 Van Schelven, Onderneming, 30, 31.\n\n26\n\nHOOFDSTUK 2\n\nVan boerderij naar fabriek Het geboortehuis van de Twentse textielindustrie was een boerenhutje, met muren van klei en gevlochten takken, vaak met een plat dak, weggedoken in het coulisselandschap aan schilderachtige landweggetjes omzoomd met houtwallen. Op het platteland sponnen en weefden in de achttiende eeuw de boeren. De reider kocht hun garens en weefsels op. De textielnijverheid – van een industrie was nog geen sprake – stimuleerde de bevolkingsgroei in Twente, die gepaard ging met ingrijpende veranderingen in de economische en sociale omstandigheden. Het aanvankelijke resultaat was dat er steeds meer armoede heerste, doordat het inwonertal sneller groeide dan de textielproductie zich uitbreidde. Toen de textiel in 1750 met grote problemen kreeg te maken, waren ellende en armoede dan ook niet te overzien.1 Vrijwel elke boerderij in Twente – vaak een hut, later vooral een Saksisch hallenhuis, het lös hoes waarin mensen en dieren samenwoonden – had een weefkamer, een vaak met wat planken afgeschoten hok in een hoek van het vertrek.2 Daar stond het solide eiken weefgetouw, de wever zat er achter, klaar om de spoel door de ‘ketten’ of schering te schieten. Zijn gereedschappen lagen of hingen onder handbereik, net als het brandewijnpulletje, want ‘zonder brandewijn kan de wever niet leven’. Ook een spinnewiel, een haspel en andere werktuigen voor de linnenbereiding vonden in de weefkamer een plek.3 Sommige boerderijen – vooral in Oost-Twente – hadden ook een speciale spinhoek, een uitbouwtje aan de voorkant van het huis, de ‘achterheerd’.4 In de loop van de achttiende eeuw gingen uit Duitsland afkomstige reiders de textielnijverheid beheersen. Deze ontwikkeling had grote gevolgen voor de wevers. Om te beginnen werden ze steeds hechter verbonden aan een kapitalistische verhouding, waarin zelfstandige bedrijfsuitoefening werd aangetast en op termijn verloren ging. Aan het einde van de eeuw maakten snelle technische wijzigingen – als de spinning Jenny en de snelspoel – het werk veel intensiever. De beginnende concentratie in specifieke gebouwen werd vanaf het midden van de negentiende eeuw aanzienlijk versterkt door het gebruik van stoommachines. Daardoor verdwenen de laatste resten van de huisarbeid. De textielnijverheid werd voortaan fabrieksnijverheid, een ontwikkeling die tot verdergaande veranderingen zal leiden.\n\nHabakuk de Balker II, historie van katoen De in Enschede geboren dichter H.H. ter Balkt heeft als Habakuk de Balker II de historie van de katoen in zes coupletten verwoord: Katoen 3 Spinnewiel dat de wol spon vond zijn weg Naar de blinde zolder waar de muis tript; Achter t uileoog; weefstoel, houten heuvel Van marteling, rijst op, radbraakt de wever. Bezegeld lot: uit vlas en katoen t bombazijn De dracht van die eeuw, in schering en inslag Op t weefgetouw gepind; schemer en blindheid Gekocht, voor een handvol koper per etmaal\n\n27\n\nKatoen, vervloekt jouw tirannie die boeren Uit hun akkers floot, fabrieken schiep Met knechtende machines; Ainsworth tegenPool van Blake: schietspoel je fetisj! Spotziek bolt de rook uit pijpen zich vrolijk Tot katoenpluizen, uitwaaierend over heide En oceaan, tot waar zij bij Amerika’s prairies De armzalige plukkers begroeten van de katoen. Na Edison en de stoom in lange ballingschap De fabrieken hoger gebouwd, bonter de rook. Hard melkt de hand van de katoenkoningen Spoelsters en wevers: zij zijn slechts vee. De steden dicht opeen. De heide krimpt ineen, Duister werd de rook, verwenst door de heide. Kookpot van weleer, rust in de weegbree. Zwart Besprong de schemering de uitgeputte wever. 5\n\nEr werden speciale machines ontwikkeld voor de voorbereidende werkzaamheden in de weverij, zoals het scheren, opbomen, rijgen of aandraaien en sterken. Voor deze machines werden nieuwe functies gecreëerd: opbomers, aandraaiers en sterkers. De ambachtelijke wever van vroeger was vertrokken, de nieuwe wevers verdienden die naam nauwelijks nog. Het weven, dus het vlechten van de draden, de inslag en de ketting, gebeurde machinaal. De wever hield slechts toezicht, zijn belangrijkste taken waren controle, correctie en onderhoud. Hij was de hele dag bezig met het knopen van gebroken draden, spoelen wisselen, poetsen en smeren. Daarnaast voerde hij kleine reparaties aan de machines uit. Voor de grotere reparaties kwam de getouwsteller in actie, een functie die was overgenomen uit de Engelse katoenfabrieken, waarvoor in het begin dan ook uitsluitend ervaren Engelse technici werden aangetrokken. De nieuwe techniek van het weven betekende voor de wever een nieuwe taakinhoud en werkorganisatie; de arbeid degradeerde door een grotere monotonie en een geringere autonomie.6 Kiss of death Ook bij Van Heek & Co. wijzigden in de tweede helft van de negentiende eeuw de arbeidsomstandigheden. De werkbelasting van de wever was door de mechanisering steeds groter geworden. Daarvan getuigde een 31-jarige wever van dit bedrijf in 1890 tegenover de staatscommissie die de arbeidsomstandigheden van onder anderen Twentse textielarbeiders onderzocht: ‘Vraag: Gij hebt gezegd dat gij op 9-jarige leeftijd op de fabriek zijt gekomen en dat tusschen het werken van voorheen en thans een groot verschil is. Wat bedoelt gij daarmede? Antwoord: Het loon is wel even hoog gebleven, maar de werkzaamheden zijn vermeerderd. Door de\n\n28\n\nnieuwe getouwen moet men meer stukken maken voor hetzelfde geld. Dus moet men meer werk doen.’ 7\n\nDe belasting nam ook toe door andere factoren. Omdat de getouwen sneller liepen, moesten de spoelen vaker worden gewisseld. Bij het doorzuigen van het garen door het oog van de ‘kissing pool’ kreeg de arbeider nog steeds veel stof naar binnen, de wevers noemden dat de ‘kiss of death’. Het lawaai in de weefzalen was bovendien oorverdovend: de kletterende getouwen produceerden met gemak meer dan honderd decibel. Het was dan ook niet verwonderlijk dat veel wevers stokdoof werden. Naast stof en lawaai verpestten hitte en stoom de arbeidsomgeving. In de fabriekshallen werd gloeiend hete stoom ingeblazen om voor het weven van slecht garen de vochtigheidsgraad te verhogen. Een wever van Van Heek & Co. vertelde de staatscommissie: ‘Vraag: Moet er wel eens stoom ingelaten worden tegen het breken van de draden? Antwoord: O ja. Dat dient wel voor het garen. Maar het is dan niet om uit te houden. Men staat dan soms den geheelen dag met sloffe kleren. Vraag: Hoe lang duurt ’s winters dat stoom inlaten? Antwoord: van ’s morgens zeven uur tot half twaalf, kwart voor twaalven. In juni heeft een persoon de fabriek bezocht – ik denk de inspecteur, toen is er dien dag geen stoom ingelaten. Den volgenden dag, toen de heer vertrokken was, kregen we weer terstond stoom.’8\n\nEr gebeurden in de fabrieken veel ongelukken door oneffen en vette vloeren, onbeschermde drijfwerken en –riemen en spoelen die nogal eens uit het getouw vlogen door de kracht waarmee de spoel door de sprong werd geslagen. Een stoomwever van Van Heek & Co. beweerde tegenover de staatscommissie dat hij wel acht of negen mensen kon aanwijzen die met een kunstoog liepen, nadat ze waren geraakt door een uitschietende spoel. Van oudsher kende de katoenindustrie lange werktijden. In 1883 duurde in een fabriek een winterwerkdag – ook voor kinderen – van half zes in de morgen tot half negen in de avond. In de zomer werd er van zes uur ’s ochtends tot zes, zeven of acht uur in de avond. gewerkt. Daarbinnen viel een middagpauze van één tot anderhalf uur, want Twente at warm tussen de middag. Op zaterdag stopten spillen en getouwen meestal een of twee uur eerder, dan was het tijd voor de wekelijkse schoonmaakbeurt van de machines, die soms ook op zondag werd uitgevoerd.9 Vrouwen en kinderen Twentse vrouwen waren van oudsher gewend mee te werken op de boerderij. Naast hun huishoudelijke werk, de zorg voor man en kinderen, en het werk op het land en in de stal, sponnen ze het vlas tot linnen draden voor de wevers. Ze deden ook de lichtere klussen, zoals het haspelen, spoelen en het kammenrijgen. Ook bij de komst van de fabrieken bleven ze werken. In 1890 bleek dat ruim twaalf procent van de fabrieksarbeiders vrouwen waren, in 1908 en 1909 was dat ruim dertig procent.10 Als de vrouwen de veertig naderden, verlieten ze meestal de fabriek om zich aan het gezin en het huishouden te wijden: dan waren de kinderen oud genoeg om in de fabriek mee te werken voor de gezinsinkomsten. De Arbeidswet van 1889 beperkte de arbeid van vrouwen (en ook van kinderen). Ze mochten niet langer dan elf uur werken, en niet ‘s nachts en ook op zondag niet. Bovendien werden ze beschermd tegen gevaarlijk en ongezond werk.11 De Arbeidswet van 1911 bracht voor vrouwen en kinderen de arbeidsdag terug tot tien uur per dag, in een week mochten ze\n\n29\n\nniet langer dan 58 uur werken. Acht jaar later werd de arbeidsduur verkort tot 8,5 uur per dag en 48 uur in een week. Kinderen werkten volop mee in de fabriek. In het productieproces was een aantal eenvoudige werkzaamheden namelijk zeer geschikt om door kinderhanden te worden uitgevoerd. In 1883 nog maakte de doopsgezinde predikant in Enschede, die veel fabrikanten onder zijn lidmaten telde, bezwaar tegen vermindering van kinderarbeid. Hij vreesde vooral ‘dat gebrek en honger erger zouden treffen dan 12 uur fabrieksarbeid’.12 In 1890 vertelde een gepensioneerde arbeider de staatscommissie dat hij van zijn geboorte af had gesponnen.13 De kinderen in de fabrieken werden niet bijzonder zachtzinnig behandeld. Een arbeider herinnerde zich op hoge leeftijd nog dat hij als zevenjarige een klap om de oren kreeg telkens wanneer hij bij het opsteken van de pijpen voor de spinner mis stak, want dat betekende materiaalverlies en dus minder loon.14 Kinderen liepen als gevolg van de twaalfurige werkdagen en de arbeidsomstandigheden vaak naast vroege uitputting scrophulose op, die lymfeklieren doet zwellen en daarom ook de ‘klierziekte’ wordt genoemd.\n\nEen eeuwig herhaald motief Gerard van het Reve (1892-1977), vader van de schrijver Gerard Reve (1923-2006), was als Enschedees jongetje, een zoon van een vader en moeder die beide in de textiel hun brood verdienen, voorbestemd om na de lagere school in de fabriek te gaan werken. Hij beschreef zijn ervaringen in de weverij als twaalfjarige: ’……zie ik de honderden weefgetouwen, waartussen mensen staan als soldaten: allemaal present. Ik kan het einde van de weverij niet onderscheiden, zó groot is ze. Ik zie slechts de beweging der drijfriemen en hoe de mensen zich gereedmaken om in die warreling op te gaan. Nog even wachten ze tot het vereiste tempo is bereikt. Het is dan zo ver: de getouwen worden aangezet. Ik zet een van mijn getouwen in gang, een grote machine, honderdmaal sterker dan ik. Nog een getouw zet ik aan en vervolgens het derde. […] Het eigenlijke lawaai heeft nu ingezet, het houdt al maar aan, niet harder en niet zachter, wat slaap wekt. Het doffe, dreigende grommen der tandraderen vormt de ondertoon; het klikklakken van het riet, dat de draad van de inslag vastslaat, de slagstokken, die de spoelen tussen de draden der schering heen en weer doen schieten, maken de eigenlijke melodie. Het is een eeuwig herhaald motief, het kent geen aandacht en het doet de aandacht versuffen.’ Elke dag werkte Gerard van half zeven in de ochtend tot twaalf uur, zonder enige onderbreking. In de middagpauze was er net genoeg tijd om naar huis te gaan, hij verorberde snel de middagmaaltijd en dan weer vlug terug naar de fabriek. ‘Dan van half twee tot zeven uur: weer vijf en een half uur. Elf werkuren per dag.’15\n\nNog in 1928, toen kinderen vanaf hun veertiende in de fabriek mochten werken, schreef het Twentsch Dagblad Tubantia: ‘Een der eerste verlokkingen tot kinderarbeid is voor den arbeider het meestal bescheiden loon van den volwassene, dat de eerste huwelijksjaren zeer zwaar maakt en waarin de opgroeiende kinderen verbetering kunnen aanbrengen. De korte oefentijd, die noodig is om in de productie wat te presteeren, maakt de kinderloonen hoog, de hoogste loonen worden soms reeds door jongens van 19 jaar gehaald.’\n\n30\n\nFoezelglaeskes in gelid Verhalen willen dat in de textiel stevig werd gedronken, favoriet was ‘foezel’, zoals in Twente goedkope jenever heet. Hendrik Jan van Heek had bepaald dat er in het Volkspark alleen maar bier mocht worden verkocht. Geen nieuw geluid overigens in Nederland, want in 1863 sprak de Amsterdamse Kamer van Koophandel in haar verslag al de verwachting uit dat de bierbrouwerijen weer tot bloei zouden komen, en dat ‘het bier – goed, krachtig bier – de volksdrank mogt worden en den genever vervangen’.16 De jonge kapelaan Alfons Ariëns (1869-1928) vocht vanaf zijn komst naar Enschede in oktober 1886 tegen het alcoholmisbruik. In de biografie van Arïens schrijft Brom dat ‘s middags en ‘s avonds in de kroegen, ‘die als muizenvallen de fabriek omringden’, honderden volle ‘foezelglaeskes’ in het gelid wachtten op de werkers die ze in één teug achterover sloegen.17 Ariëns schreef over zijn ervaringen met het drankmisbruik in Enschede: ‘Ik heb het drankmisbruik gezien in al zijn vormen. Ik heb het gezien bij de krachtige man van 27 jaar, in een paar uur weggesmakt door het delirium, en bij de vader van 50 jaar, die in wanhoop een eind aan zijn leven maakte. Ik heb het gezien bij meisjes van twintig jaar, die naar een sanatorium moesten, en bij oude vrouwen, die naar een krankzinnigengesticht gingen. Ik heb ’s Maandagsmorgens gestaan bij een huismoeder, die in stomme smart neerzat voor haar gebroken huisraad, omdat de man ’s avonds tevoren met een bijl alles kort en klein had geslagen. En ik heb het anders gezien……De drank had bij allen zijn gewoon werk gedaan. 18 De hersens waren geraakt.’\n\nIn zijn strijd tegen de alcohol richtte Ariëns zich het eerst op de vrouwen die naar zijn mening de ergste slachtoffers waren. Hij zag vaak hoe zij zich stiekem jenever inschonken uit koffiepotten; volgens hem dronken ze nog meer dan de mannen. Van hen verwachtte hij ook de meeste medewerking. Het drankmisbruik in Enschede kwam ook op de politieke agenda. In de gemeenteraad van 1895 werd geklaagd over de groeiende drankzucht. Er waren in de stad niet minder dan 75 slijters en bierbottelaars, die in één jaar meer dan 75.000 liter jenever verkochten; evenveel liters werden clandestien getapt, in een stadje van ruim twintigduizend inwoners. Dat zou betekenen dat er per hoofd van de bevolking alleen al ruim 7½ liter jenever per jaar werd gedronken. Het drankgebruik in Enschede was niet excessief, het stemde overeen met het landelijke beeld.19 De Enschedese textielfabrikanten – onder wie Gerrit Jan van Heek – besloten in 1895 gezamenlijk een bierbrouwerij te stichten, niet uit commerciële overwegingen, maar om te bereiken dat hun arbeiders minder jenever dronken. In 1896 werd de brouwerij van Beyersch Bier, de N.V. Enschedesche Bierbrouwerij geopend, bij het buitengoed ‘Het Nieuwlust’, ten noorden van de Roomweg. Het bier was te koop in de nu nog steeds bekende beugelflessen van Grolsch.20 De verhalen over het drankmisbruik in de negentiende eeuw zijn overigens misleidend. De drankconsumptie daalde landelijk namelijk tussen 1820/1830 en 1850; daarna was er tot 1880 een stijging waarneembaar, waarna eerst geleidelijk en daarna heel sterk een consumptiedaling doorzette tot ver in de twintigste eeuw.21\n\nAlfons Ariëns, voor zorg en vermaak Kapelaan Alfons Ariëns zette zich in Enschede dag en nacht in voor de belangen van de arbeiders in de textiel. Hij richtte niet alleen een vakorganisatie op, maar stichtte ook verenigingen en\n\n31\n\ngebouwen, voor zorg en vermaak. Op 7 januari 1889 opende hij het volkskoffiehuis, een toevluchtsoord voor daklozen, dat hij Vrede wilde noemen, maar De Volksvriend ging heten.22 In 1891 kregen de katholieke arbeiders een eigen gebouw aan de Oldenzaalsestraat 158, het latere Tivoli. Dr. H.J.A.M. Schaepman, lid van de Tweede Kamer hield de feestrede, een mannenkoor voerde de cantate Strijd door Overwinning op.23 De katholieken kregen ook een eigen sociëteit en schouwburg: in 1902 werd het gebouw Concordia op de Markt geopend.24 Om de spaarzaamheid van de katholieke arbeider te bevorderen, nam Ariëns het initiatief voor de oprichting van de spaarbank Providentia, die in 1892 de eerste spaarders kon inschrijven.25 Op 15 september 1893 richtte Ariëns de Leo Harmonie op, genoemd naar de sociaal voelende paus Leo XIII. Ariëns: ‘Ik heb ook al een orkest van twintig man. Het kost razend veel, maar de jongens spelen alleraardigst. Het houdt ze van een vroegtijdige verkering af en animeert het volksleven.’26\n\nLage lonen, hoge winsten Betekende de mechanisering van de textielarbeid in Twente – en ook in de Achterhoek en Noord-Brabant – voor de meerderheid van de bevolking een vooruitgang of een achteruitgang? Natuurlijk, er kwam meer werk, arbeiders trokken vanuit vele omliggende streken naar de textielfabrieken, want daar was geld te verdienen, daar lag de toekomst. Maar de keerzijde was dat de lonen vaak onder druk stonden, omdat de textielfabrikanten werden geconfronteerd met dalende prijzen van hun ‘katoentjes’.27 In de jaren vóór 1870 verdienden de Twentse textielarbeiders weinig, zes tot tien gulden in de week. Het spinnen en weven was lang een huisindustrie gebleven, er was niet veel vakkennis nodig om bijvoorbeeld een eenvoudig doek te weven. Bovendien waren de arme zandboeren niet gewend hun arbeidsuren in geld om te rekenen. Zo lang de handweverij voornamelijk bijverdienste was en de landbouw het voornaamste middel van bestaan, konden de ondernemers de lonen laag houden.28 Het lage loonpeil had wel het voordeel dat in de crisisjaren de katoenindustrie in Twente zich kon handhaven, terwijl de textiel in het westen van het land waar de fabrikanten dertig tot veertig procent meer betaalden, het bijzonder moeilijk kreeg. Twente kon zich zelfs staande houden tegenover de Engelse concurrentie van Lancashire.29 Het was overigens in de handweverij niet mogelijk een loonsverhoging op te vangen door meer te produceren. De kostprijs bestond namelijk voor het grootste deel uit de prijs van de garens, die vooral uit Lancashire moesten komen, en uit het arbeidsloon.30 Het besteedbare loon van de textielarbeider in het Twentse land stak wel gunstig af tegen de reële lonen van collega’s in stedelijke samenlevingen in Holland. Het leven daar was veel duurder, door de stedelijke accijnzen, hogere huren voor huizen en de hogere prijzen voor eten en drinken. Toen de mechanisering zo goed als voltooid was, werkten er in 1867 ruim zevenduizend mannen, vrouwen en kinderen in de Twentse textielbedrijven. De huiswevers sponnen en weefden niet langer op de boerderij, maar werkten tussen de vier muren van de fabriek. Zo ontstond er geleidelijk een klasse van fabrieksarbeiders. De boeren kwamen graag, ze konden in de fabrieken meer verdienen dan thuis. Verdiende een huiswever omstreeks 1860 drie gulden of minder, een volwassen wever haalde in de stoomfabrieken in Enschede gemiddeld bijna vijf gulden in een week. Tien jaar later verdienden volwassen wevers zes gulden voor een week werken, spinners haalden bijna een tientje.31 Een spinner verdiende meer dan een wever, omdat zijn werk vuil en vermoeiend was en hij een langere scholing nodig had dan een wever.\n\n32\n\nTot ver in de negentiende eeuw stelden de textielfabrikanten hun eigen regels en lonen vast. Maar geleidelijk aan kwam er ook in de textielindustrie een zekere ordening op de arbeidsmarkt. In Enschede werd op 7 juli 1890 een collectief ‘Reglement op den Arbeid’ aangeplakt. De ongelijke behandeling van arbeiders, die onder verschillende bazen werkten, moest verdwijnen, de willekeur ingetoomd door ook regels voor de bazen op te stellen. Maar boetes kon iedere fabrikant zelf bepalen en daarover hield hij zelf zeggenschap.32 Het lag natuurlijk voor de hand dat in het verlengde hiervan ook de arbeidsvoorwaarden werden geüniformeerd. Maar het loonbeleid kwam daarvoor niet in aanmerking. Fabrikanten wilden het voor het zeggen houden. Bij de Arbeidsenquête van 1890 vertelde een fabrikant dat de lonen in zijn fabriek tussen 1870 en 1890 met twintig procent waren gestegen, ondanks de verkorte werktijd. Toch brak er in 1890 een staking uit, omdat de arbeiders – die op stukloon stonden – loonverlies leden. Het kon namelijk in ‘achterlijke’ inrichtingen wel eens zes tot acht dagen duren voordat er nieuwe bomen kwamen. Op de dagen waarop er niet voluit kon worden gewerkt, werd er dus minder verdiend.33 Deze staking kondigde een nieuwe periode aan: de geknechte arbeiders kwamen in opstand, ze verzetten zich tegen lange werktijden, de ondermaatse arbeidsvoorzieningen en de veel te lage lonen.\n\n33\n\nNoten 1\n\nB.H. Slicher van Bath, Historische ontwikkeling van de textielnijverheid in Twente, in: Textielhistorische Bijdragen nr. 2, 1960, 21-39. 2 Sietse van der Hoek, Boerenbouw, Amsterdam, 2003, 24, 25. 3 W.H. Dingeldein, Het losse hoes Groot Bavel, Enschede, 1947, 44. De boerderij Groot Bavel staat in de tuin van het Rijksmuseum Twenthe in Enschede. 4 A. Buter, Rondom de spinhoek, in: Jaarboek Twente 1979, 79. Cato Elderink (1871-1941) was volkskundige en schreef veel proza en gedichten in het Twents. Haar moeder Catharina Blijdenstein (1838-1908) was afkomstig uit de Blijdensteinfamilie. Het huis waar Cato Elderink woonde, staat nog steeds aan de Marktstraat 7 in Enschede. In de stoep herinnert een zeshoekige gedenksteen aan haar. Ze stelde het familieboek Het geslacht Blijdenstein samen en was de auteur van onder meer Oet ’t Laand van Aleer. In juni 1954 verscheen van het boek een nieuwe druk, waarvoor J.H. van Heek een uitvoerig voorwoord schreef. Zie daarvoor: L.A. Stroink, Stad en Land van Twente, Enschede, 1966, tweede druk, 698-700. 5 Katoen 3, in: H.H. ter Balkt, In de waterwingebieden, 147. 6 F. van Waarden, Het werk van de wever, in: Textielhistorische bijdragen, 44, 2004, 8. 7 Onderzoek over de maatschappelijke toestanden der arbeiders, omtrent de verhoudingen tusschen werkgevers en arbeiders in de verschillende bedrijven en omtrent den toestand van fabrieken en werkplaatsen met het oog op de veiligheid en gezondheid der werklieden, ingesteld door de Staatscommissie, krachtens de wet van 19 januari 1890, Tweede Afdeling Twente, pag. 48, geciteerd in: Van Waarden, Het werk, 88. 8 Onderzoek Staatscommissie 1890, 99, geciteerd in: Van Waarden, Het werk, 89. 9 A. Blonk, Fabrieken en menschen, Enschede, 1929, 188-190. 10 Blonk, Fabrieken, 228. 11 Corrie van Eijl, Naaisters, dienstboden en boerinnen. Veranderingen in beroepsarbeid van vrouwen, 18501900, in: Spiegel Historiael, nummer 11/12, november/december 2003, 514-522. 12 Blonk, Fabrieken, 242. 13 Blonk, Fabrieken, 247. 14 Adriaan Buter, De kadans van de getouwen, Amsterdam, 1985, 126. 15 G.J.M. van het Reve, Mijn rode jaren, Utrecht, 1967, 42, 43. 16 Geciteerd in: J.C. van der Stel, Drinken, drank en dronkenschap, Hilversum, 1995, 71. 17 Gerard Brom, Alfons Ariëns, Utrecht, 1950, 216. 18 Brom, Ariëns, 220. 19 Van der Stel, Drinken, 69. 20 In 1895 werd op initiatief van een aantal textielfabrikanten, onder wie G.J. van Heek, een bierbrouwerij opgericht. In 1922 werd deze overgenomen door Grolsche Bierbrouwerij in Groenlo. Deze uit 1677 daterende brouwerij was in 1896 begonnen met het bier af te leveren in de flessen met de nu beroemde beugelsluiting. Het ‘beugeltje van Grolsch’ werd zo’n succes, dat de brouwers de aanvraag niet meer aankonden en besloten de Enschedese brouwerij over te nemen. Tot het begin van de 21ste eeuw werd er zowel in Groenlo als in Enschede bier gebrouwen. Deze beide brouwerijen zijn opgeheven en er is in Boekelo, een buurtschap van Enschede, een geheel nieuwe brouwerij verrezen. 21 Van der Stel, Drinken, 68. 22 Brom, Ariëns, 265. 23 Stroink, Stad en land, 539. 24 Stroink, Stad en land, 568. 25 Stroink, Stad en land, 541. 26 Marcel Rikhof, De Koninklijke Enschedese Leo Harmonie, in: ’n Sliepsteen, nummer 90, zomer 2007, 11-16. 27 R.F.J. Paping, Nederland in de negentiende eeuw. Enige perspectieven voor regionaal economisch-historisch onderzoek, in: NEHA-Bulletin, Tijdschrift voor de economische geschiedenis in Nederland, 10 (1996) no. 1, 321. 28 J.A.P.G. Boot, De Twentsche katoennijverheid (1830-1873), Amsterdam, 1935, 291. 29 Blonk, Fabrieken, 213, 214. 30 Boot, Twentsche katoennijverheid, 291. 31 Boot, Twentsche katoennijverheid, 304. 32 F. van Waarden, Het geheim van Twente, Amersfoort, 1987, 62. 33 Blonk, Fabrieken, 216.\n\n34\n\nHOOFDSTUK 3\n\nOpruiers en proletariërs ‘Zo is Enschede thans de grootste fabrieksstad der katoenindustrie in ons land; met recht wordt haar dan ook dikwijls den bijnaam van Neerlands Manchester gegeven.’ Zo begon J.J. (Ko) van Deinse een lofzang op Enschede, dat omstreeks 1890 een echte textielstad was, met zes spinnerijen die samen 107.000 spillen telden, veertien stoomweverijen met ruim vijfduizend weefgetouwen, en tal van gespecialiseerde bedrijven als ververijen en blekerijen. Van Deinse was lovend over de arbeiders aan de spillen en de getouwen, maar vooral over de industriëlen. ‘De grote vooruitgang van hare industrie in de laatste tientallen jaren heeft zij voor een belangrijk deel te danken aan het bezit eener bevolking wier aanleg voor die industrie historisch ontwikkeld is, daar […] het spinnen en weven hier reeds een achttiental eeuwen wordt beoefend; – maar ook vooral dankt zij die ontwikkeling aan de werkzaamheid, den ondernemingsgeest, de energie van hare industrieelen.’1 Alles scheen hosanna in Twente, de textielindustrie groeide, fabrieken verrezen alom, fabrikanten zagen slechts rozengeur en maneschijn en zorgden als vertrouwenwekkende patriarchen goed voor hun arbeiders. Ze stichtten zieken- en pensioenfondsen, schonken een park, beijverden zich voor goed onderwijs. Maar Van Deinse was als chef de bureau van Gerh. Jannink & Zonen geen onafhankelijke, kritische waarnemer. Hij keerde zich met dit beeld ook tegen een aanzienlijk donkerder gekleurd beeld dat de socialisten gaven. Deze hadden zich vier jaar tevoren duidelijk gemanifesteerd, bij een staking die landelijk opzien zou baren. Toen twee fabrikanten in het voorjaar van 1886 de weeflonen met tien procent wilden verlagen, weigerden tweehonderd arbeiders aan het werk te gaan, omdat ze deze maatregel onrechtvaardig vonden, een aantasting van verworven rechten. De staking was volgens de Kamer van Koophandel niet in eerste instantie te wijten aan deze arbeiders, maar aan politieke opruiers die door een onjuiste voorstelling van zaken te geven ‘de vlijtige en vreedzame arbeiders’ overhaalden te gaan staken.2 Die opruiers waren de socialisten, die zich een jaar eerder in Enschede hadden georganiseerd in een lokale afdeling van de SociaalDemocratische Bond van Domela Nieuwenhuis.3 Tjeerd van der Zee, van 1884 tot 1896 burgemeester van Enschede, woonde op 28 maart 1886 – vergezeld van een aantal agenten – een vergadering bij van lokale socialisten, waar de klassenstrijd op de agenda stond. De politiemannen konden niet verhinderen dat ’s avonds een joelende menigte door de binnenstad trok. Toen Stroink & Co. de voorgenomen loonsverlaging aankondigde, brak een staking uit, die oversloeg naar de fabriek van J.F. Scholten & Zonen. Van der Zee haalde steun uit Zutphen, cavaleristen moesten de orde herstellen.4 De geschiedschrijver van het socialisme, Willem Vliegen, beschreef later het optreden van deze burgemeester als ‘verschrikkelijk brutaal en willekeurig’. Zo ontbood hij een aantal arbeiders ‘en dan ging hij ze met vloeken en scheldwoorden te lijf, zeide, dat ze nog blij moesten wezen te mogen werken voor zooveel loon, want dat ze eigenlijk geen schot kruit waard waren, en zoo voort’.5 Maar tenslotte kon Vliegen er moeilijk omheen dat dit optreden enig effect had: ‘Ten slotte eindigde de staking zonder resultaat, nadat ze meer dan een maand zonder hulp had geduurd. Er vielen een 60-tal slachtoffers.’ In de herfst van hetzelfde jaar was Alfons Ariëns als jong kapelaan van Rome naar zijn eerste parochie in Enschede verhuisd. Hij had weinig goede woorden over voor ‘de\n\n35\n\nlelijkste stad van Nederland’6. Hij vond zijn nieuwe woonplaats zeker geen parel aan de kroon van Nederland, zoals de minister van Binnenlandse Zaken de stad waardeerde, toen hij in 1889 de economische welvaart prees.7 De jonge priester ontdekte al snel dat ‘volkswelvaart’ voor arbeiders niet veel betekende. De fabrikanten dachten het volk door en door te kennen, ze glimlachten medelijdend wanneer iemand iets durfde te zeggen over de toestand van de arbeiders, hún arbeiders. Ariëns: ‘De arbeiders waren bitter weinig in tel. Het was opzitten, pootjes geven en doodliggen. Ze moesten blij zijn, dat men hen werken liet, en vooral nooit klagen of vragen om meer. Een loonactie gold als uiting van ontevredenheid; om een bijzaak, een ingeworpen ruit, werd de hoofdzaak voorbij gezien en het geheel veroordeeld als een anarchistisch avontuur. Zo oordeelden de meesten. Niet uit boosheid, maar uit blindheid. Men zag de sociale noden niet.’8\n\nSocialistische woelingen De socialisten kregen in Enschede voet aan de grond. Gerrit Jan van Heek en zijn collega’s hadden het niet op hen begrepen. Op 1 november 1888 brak bij de firma Gerh. Jannink & Zonen een staking uit. Egbert Jannink wilde de lonen verlagen omdat een nieuw soort doek werd ingevoerd. Bovendien was het personeel ontevreden over de berekening van het loon en het boetestelsel. Twee weken lang staakten 188 arbeiders. Jannink noteerde 2.244 niet gewerkte mandagen.9 De socialisten waren de boosdoeners, de staking werd geweten aan ‘socialistische woelingen’. De Enschedese Kamer van Koophandel schreef in haar verslag over 1888 dat niet de ontevredenheid of het werk de stakers tegenhielden om weer aan het werk te gaan, maar de politieke agitatie van mensen van buiten en ook van stadgenoten. De meeste arbeiders wilden weer aan de slag, maar hadden niet de moed of waren bang, aldus de KvK.10 Jannink vertelde tijdens de staatsenquête van 1890 dat – nadat de staking was gebroken door te dreigen met acuut ontslag – de stakers schriftelijk moesten verklaren dat ze zich nooit meer met socialisten zouden inlaten.11 Deze staking was voor Gerrit Jan van Heek aanleiding om – op 12 november 1888 – de Fabrikanten-Vereeniging Enschede (FVE) op te richten. Het lijkt er in elk geval op dat hij de initiator was voor de oprichting.12 De bedoeling was dat werkgevers bij arbeidsconflicten één lijn zouden trekken. Dat wil zeggen dat een staking bij de één, beantwoord zou worden door een uitsluiting van alle arbeiders door de andere, bij de FVE aangesloten fabrikanten. Dat was niet alleen voor hemzelf als eerste firmant van de grootste textielfabriek in Enschede belangrijk, maar ook voor zijn concurrenten. Wie arbeiders wil uitsluiten, dus hen de toegang tot de fabriek ontzegt, moet wel zeker weten dat een andere fabrikant deze arbeiders niet in dienst neemt. Gerrit Jan moest dus een prisoner’s dilemma oplossen en voorkomen dat ieder uitsluitend voor zijn eigen belangen opkwam en het collectieve belang uit het oog verloor. Om eenheid tussen zijn collega’s te smeden kon hij waarschijnlijk gebruik maken van de instemming, invloed en druk van de Commissaris des Konings, mr. J.H. Geertsema. Een week vóór de oprichtingsdatum van de FVE was er in het stadhuis van Enschede een bijeenkomst van de gemeente en de provincie belegd. Daar werd een commissie benoemd, die een onderzoek moest instellen naar de oorzaak van de werkstaking bij Jannink en voorbereidingen treffen voor het oprichten van een vereniging die ten doel zou hebben in het vervolg werkstakingen te voorkomen.13 Gerrit Jan werd de eerste voorzitter van de FVE. Hij zag kans zijn weerzin tegen socialisten in de doelstellingen verwoord te krijgen, waarmee overigens niet gezegd is dat de andere fabrikanten met hem van mening verschilden.\n\n36\n\nTegenover de staatscommissie had hij in 1890 duidelijk laten blijken dat hij een uitgesproken afkeer had van die wereldverbeteraars: ‘Het grote gevaar is dat de arbeiders zich laten overvleugelen door de socialisten, die willen niet de zaken op vredelievende wijze schikken maar wel strijd uitlokken. Met hen willen we natuurlijk niets te doen hebben.’14\n\nVolgens de statuten werd de FVE de gesprekspartner voor overleg met goedwillende arbeiders, om zonder stakingen of andere vormen van verzet geschillen tussen fabrikanten en arbeiders te voorkomen of uit de weg te ruimen. De praktijk toonde al snel aan dat de nadruk lag op het bestrijden van het rode gevaar.15 De fabrikanten wisten dat het niet alleen gistte in Twente, maar dat overal in het land de socialisten zich roerden, arbeidersrellen waren bijna aan de orde van de dag. Een onbebouwde akker In de beginjaren van de arbeidersbeweging haalden spoorlijnen Twente weliswaar uit een langdurig isolement, maar de afstanden naar het westen waar de socialistische ideeën rijpten en arbeiders tot de strijd voerden, waren en bleven voorlopig groot. Opmerkelijk was dat het sinds 1864 sterk in opmars zijnde soc"
    }
}