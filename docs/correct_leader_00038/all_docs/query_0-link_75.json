{
    "id": "correct_leader_00038_0",
    "rank": 75,
    "data": {
        "url": "http://www.historiadiaruba.aw/index.php%3Foption%3Dcom_content%26task%3Dview%26id%3D22%26itemid%3D37%26lang%3Den",
        "read_more_link": "",
        "language": "en",
        "title": "Historia di Aruba",
        "top_image": "",
        "meta_img": "",
        "images": [
            "http://www.historiadiaruba.aw/mambots/content/multithumb/thumbs/b.150.100.16777215.0..stories.images_site.orua.jpg",
            "http://www.historiadiaruba.aw/images//Flags/Netherlands.png",
            "http://www.historiadiaruba.aw/images//Flags/Aruba.png",
            "http://www.historiadiaruba.aw/images//Flags/United States of America.png",
            "http://www.historiadiaruba.aw/templates/ja_olyra/images/user-screen1.gif",
            "http://www.historiadiaruba.aw/templates/ja_olyra/images/user-screen2-hilite.gif",
            "http://www.historiadiaruba.aw/templates/ja_olyra/images/user-screen3.gif",
            "http://www.historiadiaruba.aw/templates/ja_olyra/images/user-increase.gif",
            "http://www.historiadiaruba.aw/templates/ja_olyra/images/user-decrease.gif",
            "http://www.historiadiaruba.aw/templates/ja_olyra/images/user-reset.gif",
            "http://www.historiadiaruba.aw/templates/ja_olyra/images/default.gif",
            "http://www.historiadiaruba.aw/templates/ja_olyra/images/blue-hilite.gif",
            "http://www.historiadiaruba.aw/templates/ja_olyra/images/green.gif"
        ],
        "movies": [],
        "keywords": [],
        "meta_keywords": [
            "Historia",
            "Aruba",
            "historia",
            "Geschiedenis",
            "geschiedenis",
            "History",
            "history"
        ],
        "tags": null,
        "authors": [],
        "publish_date": null,
        "summary": "",
        "meta_description": "Historia di Aruba, Geschiedenis van Aruba, History of Aruba",
        "meta_lang": "",
        "meta_favicon": "http://www.historiadiaruba.aw/images/favicon.ico",
        "meta_site_name": "",
        "canonical_link": null,
        "text": "Het eiland Aruba.\n\nDe naam Aruba is hoogstwaarschijnlijk van Indiaanse afkomst, een combinatie van ora (schelp) en oubao (eiland). Maar misschien ook uit het Spaans: oro hubo (er was goud). De vroegste vermelding op een kaart is Orua.\n\nDe precolumbiaanse tijd.\n\nVoor de ontdekking van Aruba door de Spanjaarden werd het eiland bewoond door Indianen, eerst de Arawakken en later de Cariben. Zij leefden van visvangst en van plantaardig voedsel.\n\nSpanjaarden, Hollanders en Engelsen.\n\nAruba werd in 1499 door de Spanjaarden ontdekt. In de 16e eeuw haalden de Spanjaarden de hele indiaanse bevolking van Aruba weg om in de kopermijnen van Hispaniola te werken. In de 17e eeuw veroverden de Nederlanders de Benedenwindse eilanden. Op Aruba werden paarden en vooral geiten gefokt. Tussen 1806 en 1816 was Aruba bezet door de Engelsen.\n\nAloe , goud en fosfaat.\n\nDe aloeplant was bij uitstek geschikt voor de grond en het klimaat van Aruba. Vanaf de 19e eeuw wordt het sap geexporteerd en sinds 1947 bestaat er een aloefabriek op Aruba.\n\nIn 1824 werd er op Aruba goud gevonden en in 1859 fosfaat. Beide industrieen betekenden de eerste belangrijke bron van inkomsten voor het Arubaanse volk. De goudwinning duurde tot de Eerste Wereldoorlog (1914) en ook de exploitatie van fosfaat werd aan het begin van de 20e eeuw gestaakt.\n\nDe komst van de Lago.\n\nDe belangrijkste verandering van de afgelopen eeuw voor Aruba is de vestiging van de Lago Oil and Transport Company. Door de komst van deze raffinaderij was er behoefte aan arbeidskrachten van buiten Aruba en die kwamen vooral uit de Engelstalige Caribische eilanden. Zij vestigden zich in San Nicolas. In 1986 sloot de verouderde Lago haar poorten maar de raffinaderij werd kort daarna door een andere maatschappij weer in gebruik gesteld.\n\nAruba en de Tweede Wereldoorlog.\n\nAruba huisvestte een der grootste raffinaderijen ter wereld, die een behoorlijk deel van de brandstof voor de geallieerde troepen leverde. Daarom werd het eiland doelwit van een aanval door een Duitse duikboot, hetgeen grotendeels mislukte. Aruba was door het oog van de naald gekropen.\n\nHet streven naar Separacion.\n\nIn het begin van de jaren dertig werd aan de Koninkrijksregering de wens kenbaar gemaakt dat Aruba zich los wilde maken van Curacao. Jan Hendrik (Henny) Eman en Shon A Eman waren de voorvechters van Separacion (afscheiding).\n\nDe strijd om de Status Aparte.\n\nIn de loop van de jaren 70 kwam er een beweging op gang die was gericht op losmaking van Aruba uit het administratief verband van de Nederlandse Antillen. Na enkele roerige weken in augustus 1977 werd de roep om onafhankelijkheid door Nederland erkend hetgeen is uitgelopen op de Status Aparte van Aruba binnen het Koninkrijk, dat per 1986 is ingegaan.\n\nBetico Croes.\n\nDe jonge dynamische politicus Gilberto Fran?ois (Betico) Croes uit Santa Cruz richtte in 1971 de Moviemento Electoral di Pueblo (MEP) op. Als leider van deze partij was hij in de jaren ?70 en ?80 voorvechter van de verwezenlijking van de Status Aparte voor Aruba. Hij overleed in het jaar van ingaan van de Status Aparte, 1986.\n\nHet toerisme.\n\nIn 1959 werd het eerste grote hotel aan Palm Beach gebouwd. Naast het Aruba Caribbean Hotel verrezen in de loop van de jaren meerder andere zgn. High-rise hotels. Ook vele kleinere hotels werden gebouwd, onder meer aan de Eagle Beach. Het toerisme groeide uit tot de voornaamste werkgever op het eiland, naast de raffinaderij.\n\nPolitieke partijen en verkiezingen\n\nIn het begin van de afgelopen eeuw was op Aruba de belangstelling om te kiezen of verkozen te worden praktisch nihil. Na de jaren 30 veranderde dat drastisch met de opkomst van de grote partijen, de AVP, de PPA en de MEP.\n\nHet Land Aruba.\n\nIn 1986 werd Aruba, naast Nederland en de Nederlandse Antillen, een land binnen het Koninkrijk. Het heeft, net als Curacao, een Gouverneur. Het heeft een eigen parlement en regering. De eerste minister-president was Henny Eman (AVP) in 1986. Hij werd opgevolgd door Nelson Oduber (MEP), premier van 1989 tot 1994. Het tweede kabinet Eman regeerde van 1994 tot 2001. Vanaf dat jaar is de MEP met minister-president Oduber weer aan de macht geweest.\n\nBij de verkiezingen van 2009 leden Oduber en de MEP een gevoelige nederlaag en behaalde de AVP met 12 zetels de absolute meerderheid. Mike Eman werd minister-president. Het kabinet Eman II ging in 2013 verder. In 2017 won de MEP de verkiezingen. Evelyn Wever-Croes werd de eerste vrouwelijke minister-president.\n\nKlik hierop voor de Chronologie van Aruba; de lijst van alle belangrijke feiten, jaartallen, commandeurs, gezaghebbers, gouverneurs en minister-presidenten van het eiland.\n\n* * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * * *"
    }
}