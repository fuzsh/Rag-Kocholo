{
    "id": "yago_8396_3",
    "rank": 71,
    "data": {
        "url": "https://press.vatican.va/content/salastampa/it/bollettino/pubblico/2024/05/23/0429/00894.html",
        "read_more_link": "",
        "language": "en",
        "title": "Promulgazione di Decreti del Dicastero delle Cause dei Santi",
        "top_image": "https://press.vatican.va/etc/designs/salastampa/favicon.ico",
        "meta_img": "https://press.vatican.va/etc/designs/salastampa/favicon.ico",
        "images": [
            "https://press.vatican.va/etc/designs/salastampa/library/images/banner-stampa.png",
            "https://press.vatican.va/etc/designs/salastampa/library/images/logo-vatican.png",
            "https://press.vatican.va/etc/designs/salastampa/library/images/logo-press-it.png",
            "https://press.vatican.va/etc/designs/salastampa/library/images/share/facebook-48.png",
            "https://press.vatican.va/etc/designs/salastampa/library/images/share/twitter-x.png",
            "https://press.vatican.va/etc/designs/salastampa/library/images/share/mail-48.png",
            "https://press.vatican.va/etc/designs/salastampa/library/images/share/rss-48.png",
            "https://press.vatican.va/etc/designs/salastampa/library/images/back.png",
            "https://press.vatican.va/etc/designs/salastampa/library/images/top.png",
            "https://press.vatican.va/etc/designs/salastampa/library/images/print.png",
            "https://press.vatican.va/etc/designs/salastampa/library/images/file-pdf.png",
            "https://press.vatican.va/etc/designs/salastampa/library/images/logo-press-it.png"
        ],
        "movies": [],
        "keywords": [],
        "meta_keywords": [
            "udienze"
        ],
        "tags": null,
        "authors": [],
        "publish_date": "2024-05-23T00:00:00",
        "summary": "",
        "meta_description": "",
        "meta_lang": "",
        "meta_favicon": "/etc/designs/salastampa/favicon.ico",
        "meta_site_name": "",
        "canonical_link": null,
        "text": "Durante l’Udienza concessa a Sua Eminenza Reverendissima il Signor Cardinale Marcello Semeraro, Prefetto del Dicastero delle Cause dei Santi, il Sommo Pontefice ha autorizzato il medesimo Dicastero a promulgare i Decreti riguardanti:\n\n- il miracolo attribuito all’intercessione del Beato Giuseppe Allamano, Sacerdote Fondatore dell’Istituto delle Missioni della Consolata; nato a Castelnuovo Don Bosco (Italia) il 21 gennaio 1851 e morto a Torino (Italia) il 16 febbraio 1926;\n\n- il miracolo attribuito all’intercessione del Beato Carlo Acutis, Fedele Laico; nato il 3 maggio 1991 a Londra (Inghilterra) e morto il 12 ottobre 2006 a Monza (Italia);\n\n- il miracolo attribuito all’intercessione del Venerabile Servo di Dio Giovanni Merlini, Sacerdote e Moderatore Generale della Congregazione dei Missionari del Preziosissimo Sangue; nato a Spoleto (Italia) il 28 agosto 1795 e morto a Roma (Italia) il 12 gennaio 1873;\n\n- il martirio del Servo di Dio Stanislao Kostka Streich, Sacerdote diocesano; nato il 27 agosto 1902 a Bydgoszcz (Polonia) e ucciso in odio alla fede il 27 febbraio 1938 a Luboń (Polonia);\n\n- il martirio della Serva di Dio Maria Maddalena Bódi, Fedele Laica; nata l’8 agosto 1921 a Szgliget (Ungheria) e uccisa in odio alla fede il 23 marzo 1945 a Litér (Ungheria);\n\n- le virtù eroiche del Servo di Dio Guglielmo Gattiani (al secolo: Oscar), Sacerdote professo dell’Ordine dei Frati Minori Cappuccini; nato l’11 novembre 1914 a Badi, frazione del Comune di Castel di Casio (Bologna) e morto a Faenza (Italia) il 15 dicembre 1999;\n\n- le virtù eroiche del Servo di Dio Ismaele Molinero Novillo, detto Ismael de Tomelloso, Fedele Laico; nato il 1° maggio 1917 a Tomelloso (Spagna) e morto a Saragozza (Spagna) il 5 maggio 1938;\n\n- le virtù eroiche del Servo di Dio Enrico Medi, Fedele Laico; nato il 26 aprile 1911 a Porto Recanati (Italia) e morto a Roma (Italia) il 26 maggio 1974.\n\nIl Sommo Pontefice, inoltre, ha approvato i voti favorevoli della Sessione Ordinaria dei Padri Cardinali e Vescovi per la canonizzazione dei Beati Emanuele Ruiz e 7 Compagni, dell’Ordine dei Frati Minori, e Francesco, Abdel Mooti e Raffaele Massabki, Fedeli Laici, uccisi in odio alla Fede a Damasco (Siria) tra il 9 e il 10 luglio 1860, e ha deciso di convocare un Concistoro, che riguarderà anche la canonizzazione dei Beati Giuseppe Allamano, Marie-Léonie Paradis, Elena Guerra e Carlo Acutis.\n\n[00894-IT.01]\n\n[B0429-XX.01]"
    }
}