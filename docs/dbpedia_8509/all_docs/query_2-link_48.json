{
    "id": "dbpedia_8509_2",
    "rank": 48,
    "data": {
        "url": "https://savagesaints.wordpress.com/2011/07/31/gg-allin-shit-sprayin-classics-2001/",
        "read_more_link": "",
        "language": "en",
        "title": "GG Allin – Shit Sprayin’ Classics (2001)",
        "top_image": "http://img.youtube.com/vi/drbtu64726Q/0.jpg",
        "meta_img": "http://img.youtube.com/vi/drbtu64726Q/0.jpg",
        "images": [
            "https://savagesaints.wordpress.com/wp-content/uploads/2015/06/cropped-cropped-600390_366603186734741_460573123_n1.jpg",
            "https://savagesaints.wordpress.com/wp-content/uploads/2011/07/9b915-cover.jpg?w=296",
            "https://savagesaints.wordpress.com/wp-content/uploads/2011/07/bc68b-gggrave.jpg?w=300",
            "https://0.gravatar.com/avatar/?s=40&d=monsterid&r=G",
            "https://i0.wp.com/savagesaints.wordpress.com/wp-content/uploads/2015/06/cheetah-magazine-01.jpg?w=666&h=666&crop=1&ssl=1",
            "https://i0.wp.com/savagesaints.wordpress.com/wp-content/uploads/2015/06/claudine-auger-escalation-1968.jpg?w=219&h=219&crop=1&ssl=1",
            "https://i0.wp.com/savagesaints.wordpress.com/wp-content/uploads/2015/06/dfgd.jpg?w=219&h=219&crop=1&ssl=1",
            "https://i0.wp.com/savagesaints.wordpress.com/wp-content/uploads/2015/06/dora-marr-by-man-ray.jpg?w=219&h=219&crop=1&ssl=1",
            "https://i0.wp.com/savagesaints.wordpress.com/wp-content/uploads/2015/06/el-gato-gomez.jpg?w=219&h=219&crop=1&ssl=1",
            "https://i0.wp.com/savagesaints.wordpress.com/wp-content/uploads/2015/06/george-underwood-1968.jpg?w=219&h=219&crop=1&ssl=1",
            "https://i0.wp.com/savagesaints.wordpress.com/wp-content/uploads/2015/06/haight-ashbury-tribune-01.jpg?w=219&h=219&crop=1&ssl=1",
            "https://secure.gravatar.com/blavatar/62438fd978ed54f9294b9275ec93d9e169dd882d5da48b996bbe1016aa77aee8?s=50&d=https%3A%2F%2Fs2.wp.com%2Fi%2Flogo%2Fwpcom-gray-white.png",
            "https://secure.gravatar.com/blavatar/62438fd978ed54f9294b9275ec93d9e169dd882d5da48b996bbe1016aa77aee8?s=50&d=https%3A%2F%2Fs2.wp.com%2Fi%2Flogo%2Fwpcom-gray-white.png",
            "https://pixel.wp.com/b.gif?v=noscript"
        ],
        "movies": [
            "https://www.youtube.com/embed/drbtu64726Q?version=3&rel=1&showsearch=0&showinfo=1&iv_load_policy=1&fs=1&hl=pl&autohide=2&wmode=transparent",
            "https://www.youtube.com/embed/_PjhO1vmHAc?version=3&rel=1&showsearch=0&showinfo=1&iv_load_policy=1&fs=1&hl=pl&autohide=2&wmode=transparent",
            "https://www.youtube.com/embed/HC8D5L3nkpI?version=3&rel=1&showsearch=0&showinfo=1&iv_load_policy=1&fs=1&hl=pl&autohide=2&wmode=transparent",
            "https://www.youtube.com/embed/S1wx2Z2GQoU?version=3&rel=1&showsearch=0&showinfo=1&iv_load_policy=1&fs=1&hl=pl&autohide=2&wmode=transparent",
            "https://www.youtube.com/embed/QUnsHEN3Exw?version=3&rel=1&showsearch=0&showinfo=1&iv_load_policy=1&fs=1&hl=pl&autohide=2&wmode=transparent"
        ],
        "keywords": [],
        "meta_keywords": [
            ""
        ],
        "tags": null,
        "authors": [],
        "publish_date": "2011-07-31T00:00:00",
        "summary": "",
        "meta_description": "http://www.divshare.com/flash/audio_embed?data=YTo2OntzOjU6ImFwaUlkIjtzOjE6IjQiO3M6NjoiZmlsZUlkIjtzOjg6IjE1NDIzNDMxIjtzOjQ6ImNvZGUiO3M6MTI6IjE1NDIzNDMxLTQyMSI7czo2OiJ1c2VySWQiO3M6NzoiMTQ0NzA2MyI7czoxMjoiZXh0ZXJuYWxDYWxsIjtpOjE7czo0OiJ0aW1lIjtpOjEzMTIxMzUzODA7fQ==&autoplay=defaultO tym kto jest najbardziej wykręconą postacią w historii rocka lepiej nie dyskutować. Każdy ma na ten temat własne zdanie i własne kryteria oceny owego \"wykręcenia\". Jednak każdy się chyba zgodzi, że w \"wykręcone\" postaci rock`n`roll obfituje bardziej niż jakikolwiek inny gatunek muzyki. Czy znacie jednak kogoś kto swoim stylem bycia i podejściem do scenicznego…",
        "meta_lang": "pl",
        "meta_favicon": "https://secure.gravatar.com/blavatar/62438fd978ed54f9294b9275ec93d9e169dd882d5da48b996bbe1016aa77aee8?s=32",
        "meta_site_name": "The Savage Saints",
        "canonical_link": "https://savagesaints.wordpress.com/2011/07/31/gg-allin-shit-sprayin-classics-2001/",
        "text": "Jak przystało na każdego prawdziwego punka, Allin nie odmawiał sobie alkoholu i wszelkiego rodzaju środków psychoaktywnych. A brał wszystko co wpadło mu w ręce. Anegdoty mówią, że łykał podane mu tabletki bez pytania co właśnie zażywa. Z czasem uzależnił się też od heroiny. Taka mieszanka wszelkiej maści substancji, które aplikował sobie muzyk, nie mogła pozostać obojętna dla psychicznej kondycji GG. Wraz z uzależnieniami przyszedł okres najbardziej „kreatywnych” lat Allina.\n\nAby wzmocnić swój outsiderski wizerunek artysta przestał się myć. Oprócz wizerunku wzmocniła się też woń unosząca się w promieniu kilku metrów od muzyka. Prawdziwy przełom nastąpił jednak na scenie. Allin do klasycznego elementu rockowych koncertów dodał kilka własnych elementów. Z dziką przyjemnością zdzierał z siebie śmierdzące ciuchy i występował całkiem nago. Stałym elementem jego popisów było samookaleczanie się poprzez energiczne uderzanie mikrofonem w głowę. W ten sposób piosenkarz pozbył się kilku przednich zębów. Niejednokrotnie też usiłował wepchnąć sobie tenże mikrofon do odbytu…Gwoździem programu artysty była defekacja, obsmarowywanie się fekaliami, ewentualnie obrzucanie nimi publiczności. Aby ułatwić sobie ten numer, artysta zażywał przed występem ogromne ilości środków przeczyszczających. Koncerty zespołu kończyły się najczęściej po kilkunastu minutach od wejścia kapeli na scenę. Do tego czasu, zakrwawiony i uświniony własnymi wydzielinami, muzyk zdołał kogoś obrazić, pobić lub w inny sposób złamać któryś z artykułów amerykańskiego prawa. Najszybciej interweniowali właściciele lokali, w których grupa Allina występowała. Jednak najczęściej impreza kończyła się wraz ze wkroczeniem na salę policji, która rozganiała podekscytowanych fanów i aresztowała energicznego muzyka…bądź przewoziła go na oddział intensywnej terapii, gdzie lekarze zbierali połamanego piosenkarza do kupy.Tak więc GG stał się wyjątkowo częstym gościem komisariatów i tymczasowych aresztów, do których trafił prawie czterdzieści razy. „Zrobiliśmy sobie tournee. Byłem aresztowany w Dalton, Georgii, następnie w Colorado, na Florydzie(…), Houston, no i w Texasie”. Artysta znalazł sobie nowe hobby – zaczął interesować się słynnymi mordercami i śledził ich biografie. Z jednym z nich nawet się spotkał. Przebywający w więzieniu zabójca trzydziestu młodych mężczyzn, John Wayne Gacy, uznał Allina za dobrego, aczkolwiek wyjątkowo śmierdzącego, człowieka. Kolejne konflikty z prawem i opinia szaleńca wisząca nad artystą zdawały się jedynie podkręcać ego GG. Wkrótce uznał się za mesjasza najprawdziwszego rock`n`rolla i opublikował swoje poglądy w formie manifestu. „Kiedy urodziłem się w 1956 roku rock`n`roll dopiero powstawał. Jak myślicie, czemu tak było? Bo to ja go stworzyłem. To ja stworzyłem Elvisa. Ja byłem tą siłą twórczą. Nawet zanim przyszedłem na świat – już to tworzyłem. Ale przez te wszystkie lata ludzie pozwolili rock`n`rollowi odejść. Teraz jestem gotowy aby go przywrócić.(…)” – fragment manifestu Allina. Swoje mesjanistyczne przesłania muzyk coraz częściej wygłaszał w formie monologów, które przemycał pomiędzy kolejnymi utworami podczas koncertów, a także na swych kolejnych albumach, m.in. na płycie nagranej wraz z grupą ANTiSEEN.\n\nDo rockowych historii przeszły też słynne samobójcze próby artysty. Kilkakrotnie przesuwał termin swego samounicestwienia na scenie, ponieważ za każdym razem kiedy „ten dzień” miał nadejść GG, z jakiegoś powodu, trafiał za kratki… Jednym ze słynniejszych powodów był gwałt i znęcanie się nad kobietą – muzyk okaleczył ją nożem, pił jej krew i przypalał ciało. Allin bronił się twierdząc, że poszkodowana zgodziła się na takie traktowanie."
    }
}