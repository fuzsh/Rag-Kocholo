{
    "id": "dbpedia_7818_2",
    "rank": 91,
    "data": {
        "url": "http://classikrock.blogspot.com/2009/10/murple-io-sono-murple-1974.html",
        "read_more_link": "",
        "language": "en",
        "title": "Murple: Io sono Murple (1974)",
        "top_image": "https://blogger.googleusercontent.com/img/b/R29vZ2xl/AVvXsEjYw29C921oU6OH040Tn5KY-4FF09dYqH3SRUZ7l__ecV2VDypJ_qyJhHIFxl8B8sfNFF9zQx4RRyIN4XfsHRjqRGS_T5vEU4UclNZMi9OkpVvrULniExKTtJS38zmPsq-AQYax14HSkCSa/w1200-h630-p-k-no-nu/murple1.jpg",
        "meta_img": "https://blogger.googleusercontent.com/img/b/R29vZ2xl/AVvXsEjYw29C921oU6OH040Tn5KY-4FF09dYqH3SRUZ7l__ecV2VDypJ_qyJhHIFxl8B8sfNFF9zQx4RRyIN4XfsHRjqRGS_T5vEU4UclNZMi9OkpVvrULniExKTtJS38zmPsq-AQYax14HSkCSa/w1200-h630-p-k-no-nu/murple1.jpg",
        "images": [
            "http://3.bp.blogspot.com/-ps6ESiB9ADU/XJ9WyH65xvI/AAAAAAAAIG8/2066N51vcbI0vyL9KTLAIa1fdGRBaedtQCK4BGAYYCw/s1600/Classic%2BRock%2Bistituzionale.jpg",
            "https://blogger.googleusercontent.com/img/b/R29vZ2xl/AVvXsEjYw29C921oU6OH040Tn5KY-4FF09dYqH3SRUZ7l__ecV2VDypJ_qyJhHIFxl8B8sfNFF9zQx4RRyIN4XfsHRjqRGS_T5vEU4UclNZMi9OkpVvrULniExKTtJS38zmPsq-AQYax14HSkCSa/s400/murple1.jpg",
            "https://blogger.googleusercontent.com/img/b/R29vZ2xl/AVvXsEguYqGfMUf9ytoJZTzF_vswfFjJsySQr9Syg7Ufus3ldRSfd6TvgXX_6PH6QUaefhXF79obu2e5v-1bTO5yfniu6qdXsN5bbyeTy5CMxA1UMnvNxaOmHDk23bACnrPJ_8kPFXxqb2aNahFW/s400/murple3.jpg",
            "http://3.bp.blogspot.com/_tr_TqyDCEy0/Ssru_KZS7AI/AAAAAAAADd0/R1PJ7EY6buE/s400/murple2.jpg",
            "http://img2.blogblog.com/img/icon18_edit_allbkg.gif",
            "http://www.blogger.com/img/icon_delete13.gif",
            "http://www.blogger.com/img/icon_delete13.gif",
            "http://www.blogger.com/img/icon_delete13.gif",
            "http://www.blogger.com/img/icon_delete13.gif",
            "http://www.blogger.com/img/icon_delete13.gif",
            "http://www.blogger.com/img/icon_delete13.gif",
            "http://www.blogger.com/img/icon_delete13.gif",
            "http://www.blogger.com/img/icon_delete13.gif",
            "http://www.blogger.com/img/icon_delete13.gif",
            "https://blogger.googleusercontent.com/img/a/AVvXsEiukffGZe4Jk7BWJCjV1a5Di2zfy8uukUb2ZLNkTEVJX6hfh7l1nJL_IeiUqiEXium-t8rMoa7SV2mW8I9WlvjI3oO2e0WR_fq9ER8MkZJHZcz8rmDXlOyQV_8t2-H5reHuvnZ-GXdKyJucZkoNmCZRmGHw1PoGmkeJ9x-yZzqUJiCRDQZBDRt_PUQ7SVtd=s309",
            "https://blogger.googleusercontent.com/img/a/AVvXsEh5BBqalxbTvVkgSnAnWBrX8Jr7peQIdBVp0PI73yoBbCfMW1P2FBlFi9qCjk5UaJeD-ajvKA6loLcseuh7NceY55YdHMdB6cr25v2EuLwpSuaX8ux2UhfTE5OI8SbNHppjHsg29foWn_gKk-eLVs6Yc3fzhvNHzaoQSZ7NnD41CTztKFZe8s7qKnXtCr_M=s229",
            "https://blogger.googleusercontent.com/img/a/AVvXsEhM642McQFRFLj09ClDb9nvbHSnFT-RqN3fgHcKJBGDSnImx677B2Q1NsyQJ5-VlNDSVKwSLeMNJE7hIZcdpUaO19L-yF2dBqtmASyV4oHq4MxI-oNJKZbTQqxmHXZTl74cIzFnIz9MwpYwaD90vUtOTIKQmakIbSfUg59CkpOc56-oU6my3bn_9ZHzgDkv=s229",
            "https://blogger.googleusercontent.com/img/a/AVvXsEi15_rPGYXUJgT8T-moQ-hEPRWUjZAFbtwZU5Zmaj4UxBiLOwuwuRoEAgxwBvKizoawu2TA4aCCAa6tyee3LCkEeiBgygsZ0wJPAfbctSk5bBXGkQDKGxc0-fNj2oHboXiwr2NbpOh4COLWBONPNQkAISHk6iX2hxYFrVu_C38XkWdxl4UvIVeeH62UbhaR=s231",
            "https://blogger.googleusercontent.com/img/a/AVvXsEhJs1TjlENIxZDQ0JmqG8h7Py9kkrteLgVUfGuKDB5pZbzSg5twWJ5QOn7p0k9YTZYoQ9E_W3iX3hYIXwzdLxHCLHvQQ8szRhePpu72t9oBj08Oemy44TWucANMhOp-M0KemAr99FBxVtl0-j3S-NQ_vuTzrxCgMOZAPX7ctbXvpGVrS1Qk5oazEubmO7ab=s229",
            "https://blogger.googleusercontent.com/img/a/AVvXsEj6o-Xfsx8RXrlsp1P28SSIjYowbHt9VtVHbiLQaWWiNF5XlRu20Q-2NcO5KxMHlrEQLGpl5wk9kg9UOa-9EOzqg97cpSaTCnIwLRKfVd7bSm07rnT_gg-dA8iE9nj4-ji5aOIx0aDDMVtuH-bcyhuiwFGbjXbgRtfCFTegtViSUOnWCXvlbUhvN0Bdo20s=s229",
            "https://blogger.googleusercontent.com/img/a/AVvXsEjDLBdbfIVEPITOH-9GCMzJPIwvsrp0fZ5sAi66ugQJJN-8tP5u-NjnSVpBb3gTTcps-l1X4TpcdpZfQlNFp6dR7GPEQ9uCiRhNKQNxwFBPgfiGq9rReAPlqN9gxWGfi1gO2ya3OapbiV3--qFqFnXmBTVm13IYGLgNxDewaDtavK7kXM8NF23ZsVE1ysf0=s234",
            "https://blogger.googleusercontent.com/img/a/AVvXsEjtGSdHQZl6uVDzOttfHJgwE22xhuRS6-Xx_Rb52ebzYGN5RmE8Qoladeu2iKuWn1qFZ_TfhiaoaejZlKIkHsXz_ln4VehViXR-whKatluvuRet7LJ0M9CU20az7Dn1S1qRixC82uv9yJqxI_JqjXCe9v4SEQoOfc6v5Ggrar1lPGg1GyDn8MCxfWPx0q3Z=s229",
            "https://blogger.googleusercontent.com/img/a/AVvXsEjH135YQx7-d9pPj0_r-NOwyKldzreriX5TKNM84hgd46mmeEG7kPUw97bSDUlY78edVOmwsYNTD7VOFZ9wM5Cco1lqN-amPfEFxrhlI959xcQMHXHKnYWAPse1OrOEgWwJaZMf0o-ewGblgLoxL0iJcks0w8URzl3EROB_NqJxrlEWlfCH2kXQrnJWbxLb=s229",
            "http://www.shinystat.com/cgi-bin/shinystat.cgi?USER=Classicrock"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [
            "John N. Martin"
        ],
        "publish_date": null,
        "summary": "",
        "meta_description": "Il gruppo nasce a Roma nel 1971 da un nucleo di due amici fraterni,  il bassista Mario Garbarino  e il batterista Duilio Sorrenti , a cui si...",
        "meta_lang": "",
        "meta_favicon": "http://classikrock.blogspot.com/favicon.ico",
        "meta_site_name": "",
        "canonical_link": "http://classikrock.blogspot.com/2009/10/murple-io-sono-murple-1974.html",
        "text": "Il gruppo nasce a Roma nel 1971 da un nucleo di due amici fraterni, il bassista Mario Garbarino e il batterista Duilio Sorrenti, a cui si aggiungono successivamente il tastierista Pier Carlo Zanco e il chitarrista-vocalist Pino Santamaria.\n\nIspirandosi allo psicodramma di un comune amico americano che si immaginava di parlare con un pinguino invisibile di nome Murple, il quartetto decide non solo di adottarne il nome, ma di fare dell'animale una vera e propria mascotte del gruppo.\n\nDi fatto, tutti i concerti che la band terrà dal '71 al '73, saranno sempre caratterizzati dalla presenza di un pinguino gonfiabile sul palco e dalla sua figura stilizzata riprodotta un po' ovunque.\n\nDopo due anni di attività, il quartetto viene finalmente messo sotto contratto discografico dopo l'esibizione al \"Be In\" di Napoli, grazie al manager della Fare Records Roberto Marsala.\n\nNasce così \"Io sono Murple\", album d'esordio della band prodotto nel 1974 tra Roma e Milano e distribuito dalla discografica tedesca Basf di cui la Fare è una sottoetichetta.\n\nSulla serietà della produzione non ci sono dubbi: la copertina laminata apribile ci offre una delle più belle grafiche del Pop Italiano e il ricco inserto di sei pagine in sottile carta marroncina, chiarifica esaustivamente tutti gli aspetti tecnici e artistici del disco.\n\nNondimeno, è da ricordare che la band si presenterà in studio con un'artiglieria di tutto rispetto: Hammond , Arp Odissey, chitarra Gibson, Fender jazz bass e batteria a doppia cassa Ludwig.\n\n\"Io sono Murple\" è un concept-album imperniato su due lunghe suites divise in 6 movimenti ciascuna che narrano la triste storia del pinguino Murple che, per sottrarsi alla immutabile quotidianità della sua vita, decide spontaneamente di allontanarsi dal branco e dal suo habitat naturale.\n\nPurtroppo, non farà in tempo a godersi le meraviglie del mondo che verrà catturato dall'uomo (\"Nessuna scelta\") e costretto ad esibirsi dapprima in un circo (\"Tra i fili\") e infine nello zoo \"Antarplastic\" dove finirà i suoi giorni abbracciato a un piccolo iceberg di plastica.\n\nMalgrado il buon canovaccio e una potente resa acustica però, diverse incoerenze stilistiche minarono alla base la conflittualità dell'opera.\n\nPrimo esempio: da un lato il racconto esclude sin dal principio l'esistenza di una \"morale univoca\" rimettendo all'ascoltatore ogni possibile interpretazione; dall'altro però, si conclude nel più dogmatico dei modi:\n\n\"Questa è una favola antiecologica ed anche colonialista. Però Murple è felice e voi no. […] E' vero che vive abbarbicato a un piccolo iceberg di plastica […], ma quanti hanno almeno la finzione di ciò che desiderano?\".\n\nUn linguaggio davvero disarmante per quel pubblico giovanile che nel 1974 cercava costantemente nuovi territori liberati e collettivamente praticabili.\n\nInoltre, il personaggio di Murple non solo viene forzosamente assimilato all'uomo perché ritenuto \"l'animale più simile alla nostra specie\" (perché non una scimmia allora?), ma impersona una figura ingenuamente qualunquista e addirittura orgoglioso del proprio servilismo: è stato fatto prigioniero, costretto a ballare e inchinarsi, vive in condizioni disumane, ma è felice di farlo.\n\nUna metafora sicuramente attuale, ma che all'epoca suonava decisamente fuori luogo, anche perché nessuno degli autori previde una benché minima forma di dubbio o di ribellione che sarebbe stata sicuramente più verosimile per i tempi.\n\nNon sappiamo se l'album passò inosservato per via di queste amenità dialettiche, per un sound non certamente originale (un buon Prog-rock ma molto ribollito) o per l'indubbia latenza della distribuzione. Certo è che i componenti della band romana ebbero molto più riconoscimento come turnisti che come gruppo.\n\nTempo ancora di partecipare al Festival di Villa Pamphili nel 1974, e almeno tre dei componenti originali furono reclutati come backing band per l'album \"Donna circo\" di Gianfranca Montedoro (ex Living Music) e per ben sette anni da Mal dei Primitives.\n\nPoi, dopo vent'anni di prestigiose collaborazioni (Branduardi, Venditti, Gazzè, Davide Spitaleri), Sorrenti, Garbarino e Zanco riformeranno la band nel 2008.\n\nIl pinguino Murple tornerà a rivivere per la gioia di tutti noi e... speriamo che oggi sia un po' più politicamente cosciente di allora.\n\nFOTO DEL GRUPPO TRATTA DA WWW.MURPLE.IT"
    }
}