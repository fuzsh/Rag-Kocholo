{
    "id": "dbpedia_9340_0",
    "rank": 17,
    "data": {
        "url": "https://en.belgiazwiedzanie.com/mons.html",
        "read_more_link": "",
        "language": "en",
        "title": "Mons",
        "top_image": "https://buycoffee.to/btn/buycoffeeto-btn-primary.svg",
        "meta_img": "https://buycoffee.to/btn/buycoffeeto-btn-primary.svg",
        "images": [
            "https://buycoffee.to/btn/buycoffeeto-btn-primary.svg",
            "https://en.belgiazwiedzanie.com/uploads/4/4/8/9/44899007/dsc-0621.jpg",
            "https://en.belgiazwiedzanie.com/uploads/4/4/8/9/44899007/dsc-0545.jpg",
            "https://en.belgiazwiedzanie.com/uploads/4/4/8/9/44899007/dsc-0551.jpg",
            "https://en.belgiazwiedzanie.com/uploads/4/4/8/9/44899007/dsc-0556.jpg",
            "https://en.belgiazwiedzanie.com/uploads/4/4/8/9/44899007/dsc-0568.jpg",
            "https://en.belgiazwiedzanie.com/uploads/4/4/8/9/44899007/dsc-0575.jpg",
            "https://en.belgiazwiedzanie.com/uploads/4/4/8/9/44899007/dsc-0585.jpg",
            "https://en.belgiazwiedzanie.com/uploads/4/4/8/9/44899007/dsc-0615.jpg",
            "https://en.belgiazwiedzanie.com/uploads/4/4/8/9/44899007/dsc-0451.jpg",
            "https://en.belgiazwiedzanie.com/uploads/4/4/8/9/44899007/dsc-0576.jpg",
            "https://en.belgiazwiedzanie.com/uploads/4/4/8/9/44899007/dsc-0559.jpg",
            "https://en.belgiazwiedzanie.com/uploads/4/4/8/9/44899007/dsc-0560.jpg",
            "https://en.belgiazwiedzanie.com/uploads/4/4/8/9/44899007/dsc-0566.jpg",
            "https://en.belgiazwiedzanie.com/uploads/4/4/8/9/44899007/dsc-0577.jpg",
            "https://en.belgiazwiedzanie.com/uploads/4/4/8/9/44899007/dsc-0463.jpg",
            "https://en.belgiazwiedzanie.com/uploads/4/4/8/9/44899007/dsc-0591.jpg",
            "https://en.belgiazwiedzanie.com/uploads/4/4/8/9/44899007/dsc-0600.jpg",
            "https://en.belgiazwiedzanie.com/uploads/4/4/8/9/44899007/dsc-0602.jpg",
            "https://en.belgiazwiedzanie.com/uploads/4/4/8/9/44899007/dsc-0540.jpg",
            "https://en.belgiazwiedzanie.com/uploads/4/4/8/9/44899007/dsc-0475.jpg",
            "https://en.belgiazwiedzanie.com/uploads/4/4/8/9/44899007/dsc-0539.jpg",
            "https://en.belgiazwiedzanie.com/uploads/4/4/8/9/44899007/dsc-0469.jpg",
            "https://en.belgiazwiedzanie.com/uploads/4/4/8/9/44899007/dsc-0491.jpg",
            "https://en.belgiazwiedzanie.com/uploads/4/4/8/9/44899007/dsc-0495.jpg",
            "https://en.belgiazwiedzanie.com/uploads/4/4/8/9/44899007/dsc-0498.jpg",
            "https://en.belgiazwiedzanie.com/uploads/4/4/8/9/44899007/dsc-0500.jpg",
            "https://en.belgiazwiedzanie.com/uploads/4/4/8/9/44899007/dsc-0502.jpg",
            "https://en.belgiazwiedzanie.com/uploads/4/4/8/9/44899007/dsc-0512.jpg",
            "https://en.belgiazwiedzanie.com/uploads/4/4/8/9/44899007/dsc-0519.jpg",
            "https://en.belgiazwiedzanie.com/uploads/4/4/8/9/44899007/dsc-0527.jpg",
            "https://buycoffee.to/btn/buycoffeeto-btn-primary.svg"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [],
        "publish_date": null,
        "summary": "",
        "meta_description": "Stolica prowincji Hainaut to miasto o wielowiekowej historii. Już w XII wieku ufortyfikowane przez hrabiego Baldwina IV z Hainaut, w 1295 roku stało się stolicą hrabstwa. Począwszy od XVI wieku,...",
        "meta_lang": "pl",
        "meta_favicon": "",
        "meta_site_name": "BELGIA",
        "canonical_link": "https://www.belgiazwiedzanie.com/mons.html",
        "text": "W trakcie I Wojny Światowej miasto okupowały wojska niemieckie, aż do czasu wyzwolenia przez Korpus Kanadyjski, w ostatnich dniach wojny. We wrześniu 1944 roku Mons zostało zbombardowane przez niemieckie lotnictwo. Współcześnie miasto jest ważnym ośrodkiem uniwersyteckim i handlowym. W Casteau, pobliskiej wiosce, od 1967 roku mieści się Główna Kwatera NATO w Europie. ​\n\nRatusz w Mons 1458-1477\n\nCentrum miasta mieści się przy rozległym Rynku Głównym, nad którym góruje okazały XV-wieczny ratusz. Umieszczona na jego fasadzie figurka małpki, tzw. Grand Garde jest maskotką mieszkańców. Budynek zbudowano w stylu gotyckim, w latach 1458-1477. Dzwonnicę znajdującą się na jego szczycie dobudowano w latach 1717-1718. Balustrada z brązu, przedstawiająca św. Jerzego i smoka, to dzieło francuskiego artysty z 2006 roku. Warto wejść na bardzo ciekawy dziedziniec ratusza. Wewnątrz budynku znajdują się Sala Weselna z włoskim sufitem, Sala Rady z kominkiem z marmuru, Sala Portretowa i Sala Gotycka, urządzone w stylu epoki. Wszystkie te pomieszczenia można zwiedzać tylko z przewodnikiem, po wcześniejszej rezerwacji.\n\nAdres:\n\nRampe du Château\n\n7000 Mons\n\nGodziny otwarcia:\n\nwtorek-niedziela\n\n12.00-18.00\n\nCena biletu:\n\n9 Euro\n\nKościół św. Waltrudy\n\nBudowę obecnej kolegiaty rozpoczęto w 1450 roku. Świątynia, ułożona na planie krzyża łacińskiego, otoczona 29 kaplicami, należała do kanoniczek Świętej Waltrudy. W 1549 roku rozpoczęto budowę wieży, której nigdy nie ukończono. Wnętrze świątyni skrywa wiele wspaniałych zabytków. W skarbcu można podziwiać jedną z najpiękniejszych kolekcji biżuterii w Belgii. W kościele znajdują się dwa relikwiarze, jeden skrywa ciało Świętej Waltrudy, drugi jej głowę. Najstarsze witraże, zwłaszcza pięć okien w absydzie, zostały podarowane kościołowi w 1510 roku przez Maksymiliana I Habsburga. Najciekawsze rzeźby z białego kamienia przedstawiają św. Michała pchającego szatana (XV wiek) i św. Waltrudę (XVI wiek). Uwagę przyciąga złoty powóz, pomalowany i złocony w stylu Ludwika XVI (1780-1781), na którym w Zielone Świątki jest przewożony relikwiarz św. Waltrudy.\n\nAdres:\n\nPlace du Chapitre\n\n7000 Mons\n\nGodziny otwarcia:\n\nponiedziałek-niedziela\n\n9.00-18.00\n\nCena biletu:\n\nkościół: za darmo\n\nskarbiec: 4 Euro\n\nMuzeum François Duesberg\n\nPlacówka mieszcząca się w zabytkowym budynku z końca XIX wieku posiada zbiory, podarowane miastu przez rodzinę kolekcjonerów Duesberg. Prezentuje sztukę z lat 1775-1825. Kolekcja zegarów (1795-1815), będąca jedną z najbardziej prestiżowych na świecie, zawiera kilka naprawdę wyjątkowych eksponatów, w tym niezwykły zegar Paul et Virgine, zamówiony w 1802 roku przez samego Napoleona Bonaparte. Zachwycają również wspaniała kolekcja porcelany, najlepszych producentów z Paryża i Brukseli, wykwintne wyroby ze złota, oraz zabytkowa biżuteria.\n\nAdres:\n\n12 Square Franklin Delano Rosevelt\n\n7000 Mons\n\nGodziny otwarcia:\n\nwtorek, czwartek, sobota, niedziela\n\n14.00-19.00\n\nCena biletu:\n\n5 Euro\n\nFestiwal La Ducasse\n\nPopularny festiwal odbywający się w niedzielę Trójcy Świętej, uznany w 2005 roku przez UNESCO za Arcydzieło Ustnego i Niematerialnego Dziedzictwa Ludzkości. Wydarzenie rozpoczyna się procesją, podczas której wokół miasta obwozi się, pozłacanym XVIII-wiecznym powozem, relikwiarz św. Waltrudy. Po procesji odbywa się Lumeçon, czyli inscenizowana walka św. Jerzego ze smokiem. Uroczystość, będąca chlubą Mons, ściąga do miasta corocznie tysiące turystów."
    }
}