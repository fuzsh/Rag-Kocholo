{
    "id": "dbpedia_453_1",
    "rank": 35,
    "data": {
        "url": "https://www.bbc.com/pidgin/articles/cglzj2g718po",
        "read_more_link": "",
        "language": "en",
        "title": "Yul Edochie: Nollywood actor narrate final moment with im late son Kambilichukwu Edochie",
        "top_image": "https://ichef.bbci.co.uk/news/1024/branded_pidgin/b28b/live/60d3a860-e5a2-11ed-abb5-0fdce1317622.jpg",
        "meta_img": "https://ichef.bbci.co.uk/news/1024/branded_pidgin/b28b/live/60d3a860-e5a2-11ed-abb5-0fdce1317622.jpg",
        "images": [
            "https://a1.api.bbc.co.uk/hit.xiti?s=598342&s2=70&p=pidgin.articles.cglzj2g718po.page&x1=[urn%3Abbc%3Aoptimo%3Aasset%3Acglzj2g718po]&x2=[responsive]&x3=[news-pidgin]&x4=[pcm]&x7=[article]&x8=[simorgh-nojs]&x9=[Yul%2520Edochie%3A%2520Nollywood%2520actor%2520narrate%2520final%2520moment%2520with%2520im%2520late%2520son%2520Kambilichukwu%2520Edochie]&x11=[2023-04-28T08%3A55%3A22.258Z]&x12=[2023-04-28T08%3A55%3A22.258Z]&x13=[Entertainment~Nigeria~Policing~Capital%2Bpunishment]&x14=[1c3b60a9-14eb-484b-a750-9f5b1aeaac31~3d5d5e30-dd50-4041-96d5-c970b20005b9~8470b75a-3b8c-42cb-9921-5953515d07cc~eba955e1-0eb8-4b3f-96b2-40ad6ec36802]&x17=[Entertainment~Nigeria~Policing~Capital%2Bpunishment]",
            "https://ichef.bbci.co.uk/ace/ws/640/cpsprodpb/b28b/live/60d3a860-e5a2-11ed-abb5-0fdce1317622.jpg.webp",
            "https://ichef.bbci.co.uk/ace/ws/640/cpsprodpb/b621/live/40223da0-e59f-11ed-8a1f-e707dfce5d14.jpg.webp",
            "https://ichef.bbci.co.uk/ace/ws/640/cpsprodpb/2225/live/9de625a0-e59f-11ed-a142-ab0e42bfd9c3.jpg.webp",
            "https://ichef.bbci.co.uk/ace/ws/640/cpsprodpb/b487/live/a5f94150-e59f-11ed-a142-ab0e42bfd9c3.jpg.webp",
            "https://ichef.bbci.co.uk/ace/ws/660/cpsprodpb/fb9e/live/0904b3a0-cf80-11ed-be2e-754a65c11505.png.webp",
            "https://ichef.bbci.co.uk/ace/ws/660/cpsprodpb/2B5D/production/_124310111_untitleddesign-6.png.webp",
            "https://ichef.bbci.co.uk/ace/ws/660/cpsprodpb/be7a/live/5a8b0f70-e1b0-11ed-851b-8de1bb576f30.jpg.webp",
            "https://ichef.bbci.co.uk/ace/ws/660/cpsprodpb/d5f9/live/8100e5a0-e34d-11ed-8df1-d74cbf1089d7.jpg.webp",
            "https://ichef.bbci.co.uk/ace/ws/400/cpsprodpb/7aca/live/ecf7ebc0-565e-11ef-b2d2-cdb23d5d7c5b.jpg.webp",
            "https://ichef.bbci.co.uk/ace/ws/400/cpsprodpb/c00c/live/eb8e78c0-5542-11ef-aebc-6de4d31bf5cd.png.webp",
            "https://ichef.bbci.co.uk/ace/ws/400/cpsprodpb/ee5c/live/95d8d150-540c-11ef-b8c3-f76c0a5f70a8.jpg.webp",
            "https://ichef.bbci.co.uk/ace/ws/400/cpsprodpb/b9ce/live/272eba40-54f1-11ef-ba33-091ff4f44bf7.jpg.webp",
            "https://ichef.bbci.co.uk/ace/ws/400/cpsprodpb/165f/live/e6753d70-53d4-11ef-8f0f-0577398c3339.jpg.webp",
            "https://ichef.bbci.co.uk/ace/ws/400/cpsprodpb/70b6/live/81e5a640-5476-11ef-bbc1-07f21d0d3a66.jpg.webp",
            "https://ichef.bbci.co.uk/ace/ws/400/cpsprodpb/cad5/live/73da10f0-5407-11ef-b8c3-f76c0a5f70a8.jpg.webp",
            "https://ichef.bbci.co.uk/ace/ws/400/cpsprodpb/79c5/live/98e17c60-526a-11ef-8f0f-0577398c3339.jpg.webp"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [
            "BBC News Pidgin",
            "www.facebook.com"
        ],
        "publish_date": "2023-04-28T08:55:22.258000+00:00",
        "summary": "",
        "meta_description": "Yul Edochie bin neva tok anything since wey im pikin die nearly a month ago.",
        "meta_lang": "",
        "meta_favicon": "https://static.files.bbci.co.uk/ws/simorgh-assets/public/pidgin/images/icons/icon-192x192.png",
        "meta_site_name": "BBC News Pidgin",
        "canonical_link": "https://www.bbc.com/pidgin/articles/cglzj2g718po",
        "text": "Yul Edochie narrate final moment wit im late son Kambilichukwu\n\n28 April 2023\n\nNollywood actor, Yul Edochie don tok for di first time since di death of im 16 year old son, Kambilichukwu Edochie.\n\nYul bin neva tok anytin since wey im pikin die nearly a month ago.\n\nDi actor share di final moment wey im spend wit im son bifor e die and say im no fit question God.\n\nDis na wetin Yul tok: \"On dat Wednesday morning, you come inside my room, dressed up for school.\n\n\"You tell me say your school wan do inter house sports on Friday and I promise you say I go dey there.\"\n\nSkip Recommended articles and continue reading\n\nRecommended articles\n\nEnd of Recommended articles\n\n\"You dey so happy. You tell me you win one gold medal for swimming. I congratulate you.\"\n\n\"We joke about your height, then you carry waka go school in our ever cheerful manner. And you neva come back home again. I no fit question God,\" Yul write for im Facebook page togeda wit foto of im and Kambili.\n\nTori be say Yul-Edochie son, Kambilichukwu die for school as e dey play football wit im schoolmates on Thursday morning, 30 March, 2023.\n\nYul Edochie kontinu to describe di plenti good quality of im late son and how e make a mark before im death.\n\n\"My dear son, just 16 years wit us here on earth, but you made your mark. Great Son.\"\n\n\"Calm, cute, brilliant, always cheerful, outstanding footballer, gentle and loving soul. Youâ€™re an angel. \"\n\n\"We miss you. We love you, Kambi. Daddy loves you. But God loves you more.\"\n\n\"Rest well, Son. Till we meet again. Rest in Heaven wit God. My dear son, Kambi Yul-Edochie. Kambi yoooooo!\"\n\nKambilichukwu na di first son of Yul Edochie and im wife, May Edochie and e bin celebrate im 16-year-old birthday for 4 January 2023 bifor im die.\n\nDuring im birthday, im parents enta social media to celebrate di teenager as dem reassure am of dia love.\n\nWho be Yul Edochie?\n\nYul Chibuike Daniel Edochie na Nigerian actor, film maker, director and producer.\n\nDem born am for 7 January 1982. E come from Anambra state and e be di son of ogbonge actor, Pete Edochie.\n\nYul wey join acting many years ago don star for different popular movies and some of dem include Idemili, Devil in Red, and Show Down.\n\nApart from say im be actor, Yul na also politician and im don tok say e go like be Nigerian president for 2023.\n\nDi actor wey be forty-one-years marry im first wife May wen e dey 22-years-old.\n\nControversy bin surround di actor wen e reveal for April 2022, say im don welcome baby boy wit im second wife, May Austin Muoghalu.\n\nDi actor bin make di revelation on im Instagram page and share fotos of im son and im second wife as im disclose say e love di boy di way im love im oda children.\n\nFor di post wey e make on Wednesday, 27 April, Yul tok say di boy name na Star Dike Munachimso Yul-Edochie.\n\nAs Nigerians for di comment section dey express dia surprise, di first wife May Yul-Edochie drop her own comment too.\n\nDi woman write: \"Na God go judge both of una.\"\n\nMay Yul Edochie biography\n\nAccording to di Nigeria famous actor and movie Producer, Yul Edochie, e marry im first wife May Yul-Edochie for 2004.\n\nFor one of im Instagram post for 2021 di ogbonge Nigeria actor bin dey celebrate im wife.\n\nFor di post Yul tok as she take marry am wen im bin no get anything and how she dey give am happiness for im life.Di couple mark dia 17 years wedding anniversary for 2021.\n\nAccording to her Instagram page of 577kk followers, May na entrepreneur.\n\nAs di tori comot say her husband get second wife and pikin wit di new wife, pipo for social media bin dey try find answer to why im \"marry second wife\", abi na becos of pikin or male child?"
    }
}