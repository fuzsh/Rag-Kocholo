{
    "id": "dbpedia_453_0",
    "rank": 27,
    "data": {
        "url": "https://www.bbc.com/pidgin/articles/cgxe299gk2lo",
        "read_more_link": "",
        "language": "en",
        "title": "May Edochie children: Wife of Nigerian actor Yul Edochie tok for di first time afta her son death",
        "top_image": "https://ichef.bbci.co.uk/news/1024/branded_pidgin/5921/live/75112ed0-1d9f-11ee-941e-23d1e9ab75fa.jpg",
        "meta_img": "https://ichef.bbci.co.uk/news/1024/branded_pidgin/5921/live/75112ed0-1d9f-11ee-941e-23d1e9ab75fa.jpg",
        "images": [
            "https://a1.api.bbc.co.uk/hit.xiti?s=598342&s2=70&p=pidgin.articles.cgxe299gk2lo.page&x1=[urn%3Abbc%3Aoptimo%3Aasset%3Acgxe299gk2lo]&x2=[responsive]&x3=[news-pidgin]&x4=[pcm]&x7=[article]&x8=[simorgh-nojs]&x9=[May%2520Edochie%2520children%3A%2520Wife%2520of%2520Nigerian%2520actor%2520Yul%2520Edochie%2520tok%2520for%2520di%2520first%2520time%2520%2520afta%2520her%2520son%2520death]&x11=[2023-07-08T15%3A15%3A42.493Z]&x12=[2023-07-08T15%3A15%3A42.493Z]&x13=[Life~Nollywood~Entertainment~Film~Nigeria~Children~Health~Marriage]&x14=[0239ab33-1cfc-4f5d-babb-a8159711af3e~1b1b0108-903a-4bf0-bb26-35ab477908f3~1c3b60a9-14eb-484b-a750-9f5b1aeaac31~2611f753-ece7-47ea-9782-f912bc1e4088~83826611-b27a-434b-b566-42b0ed96dda8~992e096e-28e6-412d-b6a1-652f78be63c7~c4794229-7f87-43ce-ac0a-6cfcd6d3cef2~f7f69688-712a-4e57-94df-998ac40df82f]&x17=[Life~Nollywood~Entertainment~Film~Nigeria~Children~Health~Marriage]",
            "https://ichef.bbci.co.uk/ace/ws/640/cpsprodpb/5921/live/75112ed0-1d9f-11ee-941e-23d1e9ab75fa.jpg.webp",
            "https://ichef.bbci.co.uk/ace/ws/660/cpsprodpb/187c/live/bbad5ba0-1d6f-11ee-941e-23d1e9ab75fa.jpg.webp",
            "https://ichef.bbci.co.uk/ace/ws/660/cpsprodpb/0c39/live/3e69c030-1d6e-11ee-a77a-a7e8f680bebc.png.webp",
            "https://ichef.bbci.co.uk/ace/ws/660/cpsprodpb/6b1d/live/04562520-1cef-11ee-941e-23d1e9ab75fa.png.webp",
            "https://ichef.bbci.co.uk/ace/ws/400/cpsprodpb/7aca/live/ecf7ebc0-565e-11ef-b2d2-cdb23d5d7c5b.jpg.webp",
            "https://ichef.bbci.co.uk/ace/ws/400/cpsprodpb/c00c/live/eb8e78c0-5542-11ef-aebc-6de4d31bf5cd.png.webp",
            "https://ichef.bbci.co.uk/ace/ws/400/cpsprodpb/ee5c/live/95d8d150-540c-11ef-b8c3-f76c0a5f70a8.jpg.webp",
            "https://ichef.bbci.co.uk/ace/ws/400/cpsprodpb/b9ce/live/272eba40-54f1-11ef-ba33-091ff4f44bf7.jpg.webp",
            "https://ichef.bbci.co.uk/ace/ws/400/cpsprodpb/165f/live/e6753d70-53d4-11ef-8f0f-0577398c3339.jpg.webp",
            "https://ichef.bbci.co.uk/ace/ws/400/cpsprodpb/70b6/live/81e5a640-5476-11ef-bbc1-07f21d0d3a66.jpg.webp",
            "https://ichef.bbci.co.uk/ace/ws/400/cpsprodpb/cad5/live/73da10f0-5407-11ef-b8c3-f76c0a5f70a8.jpg.webp",
            "https://ichef.bbci.co.uk/ace/ws/400/cpsprodpb/79c5/live/98e17c60-526a-11ef-8f0f-0577398c3339.jpg.webp"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [
            "BBC News Pidgin",
            "www.facebook.com"
        ],
        "publish_date": "2023-07-08T15:15:42.493000+00:00",
        "summary": "",
        "meta_description": "May Edochie lost her first son wit Yul, Kambilinachukwu three months ago. Di 16 years bin slump wia im bin dey play football for school.",
        "meta_lang": "",
        "meta_favicon": "https://static.files.bbci.co.uk/ws/simorgh-assets/public/pidgin/images/icons/icon-192x192.png",
        "meta_site_name": "BBC News Pidgin",
        "canonical_link": "https://www.bbc.com/pidgin/articles/cgxe299gk2lo",
        "text": "'No death dey painful like loosing pikin' - May Yul-Edochie tok for di first time afta her son death\n\n8 July 2023\n\nWife of Nigeria Ogbonge Nollywood actor, Yul Edochie, don finally tok for public for di first time since her pikin die.\n\nMay Edochie lost her first son wit Yul, Kambilinachukwu three months ago.\n\nDi 16 years bin slump wia im bin dey play footballfor school.\n\nPolice for Lagos state den say dem dey investigate di cause of im death after im papa lodge a report for dia domot.\n\nSince Kambili death, May bin remain quiet no tok anytin. But she don finally break her silence wit di post wey she do for her Instagram page on Saturday.\n\nSkip Recommended articles and continue reading\n\nRecommended articles\n\nEnd of Recommended articles\n\nShe tank all di pipo – family, friends plus well wishers from around di world wey show she and her family love for dia trying time as she try to find words to mourn her pikin.\n\nShe write: “Words no dey enough to express our gratitude to you all. In all of di trials, we believe say dis immeasurable loss na heaven gain.\n\n“Wen you lose husband, dem go call you widow…..\n\nSkip Instagram post\n\nAllow Instagram content?\n\nDis article contain content wey Instagram provide. We ask for una permission before anytin dey loaded, as dem fit dey use cookies and oda technologies. You fit wan read di Instagram cookie policy and privacy policy before accepting. To view dis content choose 'accept and continue'.\n\nWarning: Di BBC no dey responsible for di content of external sites.\n\nEnd of Instagram post\n\n“Apart from “vilomah” wey mean “against natural oder”, I no fit find any English word for pesin wey lose im pikin. I no sure say death strong and painful like loosing pikin. We still dey inexpressible grief, however, I want all of una to know say wey dey fine by God special grace.\n\n“Indeed di uncertainty of tomorrow remain mystery and some kain tins wey occur dey unforgettable but we just gatz find way to live wit dem no matter how painful and difficult dem dey.\n\nMay Edochie go on to add say her family and friends na her “great pillar” and dem bin help her through di process.\n\nShe conclude by saying: “E dey impossible to forget a child so im go always remain di second of my four adorable children.”\n\nBefore dia son death, May and Yul bin no too dey good term for dia marriage following di actor announcement say e don marry anoda wife, wey also be actress, Judy - dem both get one son together.\n\nPlenti pipo bin chook mouths for di mata sotey dem drag Yul and Judy dat time - di dragging continue enter anoda level after di death of di actor first son.\n\nYul and im first wife get oda three oda pikin- one girl wey be university undegraduate and two sons.\n\nWho be Yul?\n\nYul Chibuike Daniel Edochie na Nigerian actor, film maker, director and producer- e be one of di sons of ogbonge actor, Pete Edochie.\n\nYul wey join acting many years ago don star for different popular movies and some of dem include Idemili, Devil in Red, and Show Down.\n\nApart from say im be actor, Yul na also politician and im don tok say e go like be Nigerian president for 2023.\n\nDi actor wey be forty-one-years marry im first wife May wen e dey 22-years-old.\n\nControversy bin surround di actor wen e reveal for April 2022, say im don welcome baby boy wit im second wife, May Austin Muoghalu.\n\nDi actor bin make di revelation on im Instagram page and share fotos of im son and im second wife as im disclose say e love di boy di way im love im oda children.\n\nFor di post wey e make on Wednesday, 27 April, Yul tok say di boy name na Star Dike Munachimso Yul-Edochie.\n\nAs Nigerians for di comment section dey express dia surprise, di first wife May Yul-Edochie drop her own comment too.\n\nDi woman write: \"Na God go judge both of una.\"\n\nMay Yul-Edochie Biography\n\nAccording to di Nigeria famous actor and movie Producer, Yul Edochie, e marry im first wife May for 2004."
    }
}