{
    "id": "dbpedia_453_1",
    "rank": 21,
    "data": {
        "url": "https://www.bbc.com/pidgin/tori-61255688",
        "read_more_link": "",
        "language": "en",
        "title": "Yul Edochie new wife: Judy Austin biography and May Yul Edochie biography",
        "top_image": "https://ichef.bbci.co.uk/news/1024/branded_pidgin/3CF4/production/_124340651_untitleddesign-6.png",
        "meta_img": "https://ichef.bbci.co.uk/news/1024/branded_pidgin/3CF4/production/_124340651_untitleddesign-6.png",
        "images": [
            "https://a1.api.bbc.co.uk/hit.xiti?s=598342&s2=70&p=pidgin.news.story.61255688.page&x1=[urn%3Abbc%3Acps%3Acurie%3Aasset%3A90b16d6c-9382-4bb5-a006-507e6c02a3a4]&x2=[responsive]&x3=[news-pidgin]&x4=[pcm]&x7=[article]&x8=[simorgh-nojs]&x9=[Yul%2520Edochie%2520new%2520wife%3A%2520Judy%2520Austin%2520biography%2520and%2520May%2520Yul%2520Edochie%2520biography%2520-%2520BBC%2520News%2520Pidgin]&x11=[2022-04-28T08%3A48%3A26.000Z]&x12=[2022-04-28T08%3A48%3A26.000Z]&x13=[Nollywood~Nigeria~Women]&x14=[1b1b0108-903a-4bf0-bb26-35ab477908f3~3d5d5e30-dd50-4041-96d5-c970b20005b9~e45cb5f8-3c87-4ebd-ac1c-058e9be22862]&x16=[WS%20-%20Keep%20me%20on%20trend]&x17=[News]",
            "https://ichef.bbci.co.uk/ace/ws/640/cpsprodpb/3CF4/production/_124340651_untitleddesign-6.png.webp",
            "https://ichef.bbci.co.uk/ace/ws/640/cpsprodpb/15E4/production/_124340650_whatsappimage2022-04-28at9.08.19am.jpg.webp",
            "https://ichef.bbci.co.uk/ace/ws/640/cpsprodpb/8AA5/production/_124339453_279387019_576611593820151_6255639962284617819_n.jpg.webp",
            "https://ichef.bbci.co.uk/ace/ws/660/cpsprodpb/2B5D/production/_124310111_untitleddesign-6.png.webp",
            "https://ichef.bbci.co.uk/ace/ws/660/cpsprodpb/EAA3/production/_124276006_mediaitem124276005.jpg.webp",
            "https://ichef.bbci.co.uk/ace/ws/660/cpsprodpb/365D/production/_124271931_kemiadetibawedding1278878831_727717158402257_3504537441290806512_n.jpg.webp",
            "https://ichef.bbci.co.uk/ace/ws/400/cpsprodpb/7aca/live/ecf7ebc0-565e-11ef-b2d2-cdb23d5d7c5b.jpg.webp",
            "https://ichef.bbci.co.uk/ace/ws/400/cpsprodpb/c00c/live/eb8e78c0-5542-11ef-aebc-6de4d31bf5cd.png.webp",
            "https://ichef.bbci.co.uk/ace/ws/400/cpsprodpb/ee5c/live/95d8d150-540c-11ef-b8c3-f76c0a5f70a8.jpg.webp",
            "https://ichef.bbci.co.uk/ace/ws/400/cpsprodpb/b9ce/live/272eba40-54f1-11ef-ba33-091ff4f44bf7.jpg.webp",
            "https://ichef.bbci.co.uk/ace/ws/400/cpsprodpb/165f/live/e6753d70-53d4-11ef-8f0f-0577398c3339.jpg.webp",
            "https://ichef.bbci.co.uk/ace/ws/400/cpsprodpb/70b6/live/81e5a640-5476-11ef-bbc1-07f21d0d3a66.jpg.webp",
            "https://ichef.bbci.co.uk/ace/ws/400/cpsprodpb/cad5/live/73da10f0-5407-11ef-b8c3-f76c0a5f70a8.jpg.webp",
            "https://ichef.bbci.co.uk/ace/ws/400/cpsprodpb/79c5/live/98e17c60-526a-11ef-8f0f-0577398c3339.jpg.webp"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [
            "BBC News Pidgin",
            "www.facebook.com"
        ],
        "publish_date": "2022-04-28T08:48:26+00:00",
        "summary": "",
        "meta_description": "Yul announce di birth of im new pikin for social media on Wednesday wey make pipo dey tok ontop social media",
        "meta_lang": "",
        "meta_favicon": "https://static.files.bbci.co.uk/ws/simorgh-assets/public/pidgin/images/icons/icon-192x192.png",
        "meta_site_name": "BBC News Pidgin",
        "canonical_link": "https://www.bbc.com/pidgin/tori-61255688",
        "text": "28 April 2022\n\nSince on Wednesday April 27,2022 wey Ogbonge Nigeria actor Yul Edochie tok ontop social media say e get new pikin wey im \"second wife\" born for am, plenti pipo don dey ask who di second wife be?\n\nOntop di instagram post, Yul go further as e drop di woman picture wen she bin dey pregnant wit im son, Dike Munachisom Yul Edochie.\n\nAs e make di public disclosure, anoda question wey pipo dey ask be say how many women dey Yul Edochie life?\n\nDi ansa to dis question no dey known as many dey comment on di actor post wey im caption \"my new wife\".\n\nFor now, na dat comment dey make pipo reason say di actor don marry new wife secretly but dis marriage no be public knowledge.\n\nJudy Muoghalu biography\n\nJudy Austin Muoghalu na di reported tear rubber wife of di Nollywood actor.\n\nJudy wey be Nollywood actress and movie Producer and Brand Influencer come from Anambra State, south-east Nigeria.\n\nAccording to her Instagram handle she be di CEO of Judyaustin Boutique\n\nShe and di Nigerian actor don act plenti feems togeda like Native Girl, Fear The Street Girl I love, Where I belong, Trouble Comes to Town, and Secret of The Riches.\n\nNigerians go tanda for her instagram handle wit many reactions afta Yul Edochie brak di tori.\n\nWhile some followers dey congratulate her, odas no happy wit di tori.\n\nMay Yul Edochie biography\n\nAccording to di Nigeria famous actor and movie Producer, Yul Edochie, e marry im first wife May Yul-Edochie for 2004.\n\nFor one of im Instagram post last year di ogbonge Nigeria actor bin dey celebrate im wife.\n\nFor di post Yul tok as she take marry am wen im bin no get anything and how she dey give am happiness for im life.Di couple mark dia 17 years wedding anniversary last year.\n\nAccording to her Instagram page of over 130k followers, May na entrepreneur.\n\nAs di tori comot on Wednesday, pipo for social media bin dey try find answer to why im \"marry second wife\", abi na becos of pikin or male child?\n\nBut di fact be say,only Yul Edochie fit tok di reason why e marry Judy. May Yul-Edochie born four pikin dem wit her husband.\n\nThe children na three boys and one girl.\n\nThe only girl among dey bin get excellent result for her exams and Yul come social media come celebrate her.\n\nShe dey higher institution now. Yul dey always post pictures of im family for social media.\n\nWho be Yul Edochie?\n\nYul Edochie na di son of ogbonge actor Pete Edochie. Yul wey join acting many years ago don star for different popular movies and some of dem include Idemili, Devil in Red, and Show Down."
    }
}