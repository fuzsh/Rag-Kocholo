FREUDENSTADT (Tipsbladet): Heller ikke mod Slovenien kom Rasmus Højlund på måltavlen for det danske landshold, og dermed er han nu gået fem landskampe uden mål.

Han fik ellers chancen mod Slovenien, men hans forsøg tæt under mål blev reddet af Jan Oblak. Havde Højlund scoret til 2-0 på det tidspunkt, så havde stemningen omkring landsholdets EM-start sandsynligvis været markant bedre.

Rasmus Højlunds manglende mål var et tema dagen derpå i landsholdslejren, og Kasper Hjulmand erkender, at der er én ting, som Højlund skal gøre anderledes fremover.

- Han bruger mange kræfter. Måske engang imellem behøver han ikke droppe ned og være en del af spillet. Det har vi mange, der gør. Han vil jo gerne være involveret, knægten. Det er derfor, han ofte dropper ned, hvor han måske engang imellem bare skal blive væk og holde sig i ro, når vi har bolden.

- Han har meget energi og vil gerne være involveret, og det er en af hans helt store forcer. Men han gør en kæmpe indsats for holdet. Det er et helt andet scenarie, hvis han havde lagt den forbi Oblak, siger Hjulmand og fortsætter:

- Han spiller en fin kamp og investerer det, han skal. Vi vil gerne have Rasmus i gang og have ham til at score mål, men det kommer, hvis han bliver ved med at arbejde, som han gør.

Generelt er landstræneren meget fortrøstningsfuld omkring Højlund, som tog en masse slagsmål søndag aften.

- Han leverer en kæmpe indsats. Han får eddermanme taget nogle tæsk derinde for holdet og får lagt nogle fine bolde og får holdt i bolden. Vi arbejder meget mere med at holde ham i dybden, siger Hjulmand, der understreger, at han skal holde dybden, når nu Jonas Wind søger så meget ned i banen.

- Serbien så pissegode ud

Generelt var Hjulmand positiv dagen derpå, selv om åbningskampen resultatmæssigt ikke gav Danmark det, som man havde håbet på. Han var fortsat uenig i den kritik, som har ramt landsholdet omkring sene udskiftninger og manglende energi, og han så flere positive ting i Danmarks spil.

- Der er en del positivt i vores spil, som vi kan bruge til noget og komme videre med. Der er spillere, som er kommet godt ind i turneringen, og der er ikke de store skader. Vi har en fornemmelse af, at vi kan gå frem mod de to næste kampe, hvor vi med en sejr i en af de to er videre i turneringen.

Han lyder dog lidt overrasket over Serbiens niveau mod England, selv om englænderne hev en hårdt kæmpet 1-0-sejr hjem.

- Vi er underdogs i den næste og skal møde et topmandskab på torsdag. Jeg vil også lige sige, at Serbien så pissegode ud i går, så dem skal man passe på med at undervurdere. Det er virkelig et stærkt hold. Men det bliver en fantastisk kamp at skulle spille i Frankfurt på torsdag.

Danmark møder England på torsdag. Herefter venter Serbien i en potentiel finale om at gå videre i turneringen.