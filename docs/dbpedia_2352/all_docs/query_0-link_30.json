{
    "id": "dbpedia_2352_0",
    "rank": 30,
    "data": {
        "url": "https://www.plbold.dk/nyhed/liverpools-vilde-stime-751-minutter-uden-maal-imod-sig-paa-anfield/",
        "read_more_link": "",
        "language": "en",
        "title": "Liverpools vilde stime: 751 minutter uden mål imod sig på Anfield",
        "top_image": "https://www.plbold.dk/wp-content/uploads/2018/09/38166.jpg",
        "meta_img": "https://www.plbold.dk/wp-content/uploads/2018/09/38166.jpg",
        "images": [],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [
            "rasmusbendrup"
        ],
        "publish_date": "2018-09-23T16:21:00+00:00",
        "summary": "",
        "meta_description": "Liverpool vandt endnu engang i Premier League-sammenhæng i gårdagens kamp mod danskerklubben Southampton, som har Pierre-Emil Højbjerg og Jannik",
        "meta_lang": "en",
        "meta_favicon": "https://www.plbold.dk/wp-content/uploads/2023/12/cropped-plbold-favicon-32x32.png",
        "meta_site_name": "PLBOLD",
        "canonical_link": "https://www.plbold.dk/nyhed/liverpools-vilde-stime-751-minutter-uden-maal-imod-sig-paa-anfield/",
        "text": "Jürgen Klopps kamp nummer 600 som manager blev mindeværdig, da den ligeledes markerede et rundt hjørne for Liverpool.\n\nLiverpool vandt endnu engang i Premier League-sammenhæng i gårdagens kamp mod danskerklubben Southampton, som har Pierre-Emil Højbjerg og Jannik Vestergaard i truppen.\n\nDette var Jürgen Klopps kamp nummer 600 som træner, og den blev vundet i stor stil, da det blev til en stor 3-0-sejr.\n\nDet var dog ikke det eneste positive, som Klopp og kompagni kan tage med sig videre fra kampen, da Liverpool nu ikke har lukket et mål ind på Anfield i hele 751 minutter.\n\nTil sammenligning har Liverpool i disse minutter scoret 23 gange, og sidste gang man indkasserede, var da Michail Antonio scorede for West Ham tilbage i februar.\n\nGårdagens sejr betyder desuden, at man er ubesejret på hjemmebane i 24 kampe, hvilket er den længste periode siden 2009, hvor man var ubesejret på Anfield i 31 kampe.\n\nDet er ligeledes blot anden gang, at Liverpool har vundet de første seks kampe i ligasammenhæng, da det ligeledes skete i 1978/79 og 1990/91-sæsonerne.\n\nTil forskel fra førnævnte sæsoner har Liverpool dog denne gang også vundet en kamp i Champions League, da den famøse 3-2-sejr fra midtugen betyder, at det er Liverpools mest succesfulde start på en sæson nogensinde, da man aldrig tidligere har vundet alle syv kampe i en sæsonstart."
    }
}