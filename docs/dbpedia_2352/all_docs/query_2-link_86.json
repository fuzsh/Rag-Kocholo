{
    "id": "dbpedia_2352_2",
    "rank": 86,
    "data": {
        "url": "https://novonordiskfonden.dk/grant/projektstoette-til-naturvidenskabelig-uddannelse-og-uformelle-laeringsmiljoeer-2024/",
        "read_more_link": "",
        "language": "en",
        "title": "Projektstøtte til naturvidenskabelig uddannelse og uformelle læringsmiljøer – 2024",
        "top_image": "https://novonordiskfonden.dk//app/uploads/nnf-website-1024x576.png",
        "meta_img": "https://novonordiskfonden.dk//app/uploads/nnf-website-1024x576.png",
        "images": [
            "https://novonordiskfonden.dk//app/themes/nnf/assets/images/NNF_100_years_logo_tagline_blue_RGB_40pct_opacity_DK.svg",
            "https://novonordiskfonden.dk//app/uploads/2022/06/Health-cover_636x371px-aspect-ratio-292-265-2.jpg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/uploads/2022/07/Baredygtighed-cover_636x371px-aspect-ratio-292-265.jpg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/uploads/2022/07/Life-Science-menu-1500x1000px-aspect-ratio-292-265.jpg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/uploads/2022/06/hvordan-vi-arbejder-464x340px.jpg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/uploads/2022/06/Hvem-er-vi-topbillede.jpg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/themes/nnf/frontend-assets/assets/images/chevron-right.svg",
            "https://novonordiskfonden.dk//app/uploads/TDA_Thomas_Dyreborg_Andersen_TEMP-100x100.jpg",
            "https://novonordiskfonden.dk//app/uploads/CAROLINE_BJERRING_Templafy-100x100.jpg",
            "https://novonordiskfonden.dk//app/themes/nnf/frontend-assets/assets/images/nnf-footer-background-text.png"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [],
        "publish_date": "2023-04-03T18:10:51+00:00",
        "summary": "",
        "meta_description": "Formål Novo Nordisk Fonden ønsker at fremme naturvidenskabelig almendannelse og styrke interesse, viden og kompetencer inden for naturvidenskab og teknologi blandt børn, unge og befolkningen i Danmark generelt. Projektindhold Der kan søges om støtte til projekter inden for STEM-undervisning, naturfagsdidaktisk forskning og oplevelser med naturvidenskab og teknologi i fritiden. Uddannelsesprojekter kan være rettet mod dagtilbud, […]",
        "meta_lang": "da",
        "meta_favicon": "https://novonordiskfonden.dk//app/uploads/2022/07/cropped-android-chrome-512x512-1-32x32.png",
        "meta_site_name": "Novo Nordisk Fonden",
        "canonical_link": "https://novonordiskfonden.dk/grant/projektstoette-til-naturvidenskabelig-uddannelse-og-uformelle-laeringsmiljoeer-2024/",
        "text": "Eligibility\n\nAnsøger skal i bevillingsperioden være leder eller projektansvarlig ved projektets administrerende institution. Projektets administrerende institution skal være en offentlig institution og/eller almennyttig organisation, herunder uddannelsesinstitutioner, kommuner, forskningsinstitutioner, museer eller foreninger i det danske rigsfællesskab.\n\nPrivate virksomheder og producenter kan søge om støtte til ikke-kommercielle projekter med almennyttigt sigte. I det tilfælde er virksomheden selv administrerende institution.\n\nDer er tre opslag inden for uddannelse og formidling i 2024:\n\nProjektstøtte til naturvidenskabelig uddannelse og uformelle læringsmiljøer\n\nProjektstøtte til nytænkende kommunikation og oplysende samtale om naturvidenskab og teknologi\n\nProjektstøtte til styrkelse af erhvervs og professionsrettede uddannelser indenfor teknologi, bæredygtighed og sundhed\n\nMan kan kun være hovedansøger på en ansøgning i et af de tre opslag. Der er ikke tilsvarende regler for medansøgere. Ansøgninger, der falder inden for opslaget Projektstøtte til nytænkende kommunikation og oplysende samtale om naturvidenskab og teknologi eller Projektstøtte til styrkelse af erhvervs og professionsrettede uddannelser indenfor teknologi, bæredygtighed og sundhed vil ikke blive behandlet i dette opslag.\n\nProjektindhold\n\nDer kan søges om støtte til projekter inden for STEM-undervisning, naturfagsdidaktisk forskning og oplevelser med naturvidenskab og teknologi i fritiden. Det gælder også støtte til projekter med fokus på bæredygtighed, klima, energiproduktion, grøn omstilling eller sundhed indenfor fagene håndværk og design samt madkundskab\n\nUddannelsesprojekter kan være rettet mod dagtilbud, grundskoler, gymnasiale uddannelser samt læreruddannelsen og pædagoguddannelsen. Det er desuden muligt at inkludere lærer- og pædagogstuderende i projekter, såfremt disse retter sig mod praksissamarbejde med dagtilbud og/eller grundskoler.\n\nEksempelvis kan der søges om støtte til:\n\nUdvikling og implementering af metoder, materialer og ressourcer til sciencepædagogik samt undervisning i naturfaglige og naturvidenskabelige fag, herunder matematik\n\nSciencekonkurrencer, talenttilbud samt aktiviteter, der er målrettet specifikke børne- og elevgrupper\n\nUdviklingsprojekter til kompetenceløft af lærere og pædagoger.\n\nProjekter der omhandler kunstig intelligens, komputationel tænkning og demokratisk digital dannelse.\n\nVed forskningsprojekter og forskningsstipendier inden for naturfagsdidaktik skal forskningen være forankret på et universitet eller en professionshøjskole i Danmark.\n\nFritidsprojekter kan være rettet mod børn, unge, familier og/eller den brede befolkning. Der kan fx søges om støtte til naturvidenskabelige aktivitetscentre, museer, fritidstilbud eller sommerskoler.\n\nProjektets aktiviteter skal rette sig mod målgrupper i det danske rigsfællesskab.\n\nStøtte\n\nDer er i alt op til DKK 50 mio. til uddeling i efteråret 2024 til projektbevillinger på DKK 100.000-6.000.000 af op til 6 års varighed.\n\nProjektet kan være et selvstændigt, afgrænset projekt eller en del af et større projekt, som også støttes af andre partnere.\n\nAnsøgere kan søge om støtte til følgende typer af udgifter, der er direkte relateret til projektet:\n\nAflønning af ansatte eller tilknyttede til projektet på alle stillingsniveauer, inkl. projektledelse;\n\nLønmidler til frikøb af pædagog- og lærerkræfter i forbindelse med udvikling og/eller deltagelse i projekter. Lønmidler til vikardækning i forbindelse med efteruddannelseskurser kan ikke søges i dette kald. Der henvises i stedet til Efteruddannelsespuljen\n\nFastansatte forskere i tidsubegrænsede stillinger på universiteter og professionshøjskoler kan søge om midler til vikardækning for den tid, som de bruger i et udviklingsprojekt, hvis projektet rækker ud over deres stillingsbeskrivelse (fx udvikling af undervisningsmateriale til målgrupper uden for universitetet/professionshøjskolen);\n\nFastansatte forskere i tidsubegrænsede stillinger på universiteter og professionshøjskoler kan søge midler til løn til forskningsmedarbejdere ansat i forbindelse med projektet, men kan ikke søge midler til egen løn;\n\nForskere, der ikke er i fast stilling, kan søge om et forskningsstipendium til dækning af egen løn i op til 2 år. Ansøgere til et forskningsstipendium må ikke samtidig være ansvarlige for et større forskningsprojekt;\n\nDriftsudgifter i form af direkte udgifter til udvikling, gennemførelse og drift af projekter, herunder materialer og udstyr;\n\nTransportudgifter relateret til projektet, fx i forbindelse med konference, workshopdeltagelse eller vidensdeling af resultater fra projektet;\n\nFaglig formidling/videndeling i form af konferencer, bøger, artikler og anden formidling med direkte oprindelse i projektet;\n\nEvaluering og følgeforskning i forbindelse med projekter;\n\nEkstern revision, hvis den administrerende institution ikke er underlagt løbende offentlig revision. Institutioner, der ikke er underlagt revision fra offentlige myndigheder, skal føre ekstern revision i bevillingsperioden;\n\nAdministrationsbidrag (op til 5 pct. af, og inkluderet i, ansøgningens totale budget) til dækning af administrative udgifter, der er direkte relateret til det ansøgte projekts forankring på den administrerende institution. Bemærk, alle administrerende institutioner kan søge om administrationsbidrag, inklusiv danske universiteter. I dette opslag er det ikke muligt at søge projekttillæg.\n\nFonden giver ikke støtte til:\n\nKommercielle formål\n\nOverhead/indirekte udgifter (f.eks. leje, el, vand og vedligeholdelse)\n\nDobbeltfinansiering af projekter:\n\nHvis ansøgeren har modtaget delvis eller fuld finansiering til det ansøgte projekt fra andre kilder, skal dette indregnes i budgettet, da der ikke må være overlap i budgetterne;\n\nHvis der er indgivet en identisk eller overlappende projektansøgning til andre bevillingsgivere end Fonden, skal det anføres i ansøgningen;\n\nHvis ansøger modtager støtte til projektet eller dele af projektet fra andre kilder efter indsendelse af ansøgningen til Fonden, skal Fonden straks informeres\n\nSprog\n\nAnsøgningssystemet er på engelsk, og ansøgninger skal udfærdiges på dansk eller engelsk. Valg af sprog har ingen indflydelse på evaluering af ansøgningen.\n\nAnsøgningsproces\n\nAnsøgninger skal udfyldes og indsendes via fondens ansøgningssystem NORMA.\n\nDet er vigtigt, at ansøgere læser ansøgningsvejledningen Report (novonordiskfonden.dk), da den indeholder den fulde tekst om opslag samt detaljeret information om ansøgningsprocessen. Bemærk, at afsnittet vedr. administrationsbidrag (under afsnit 1.4 Støtte) er opdateret i ansøgningsvejledningen d. 2. august 2024.\n\nEvalueringskriterier\n\nAnsøgninger vil blive evalueret af Novo Nordisk Fondens Komite for Naturvidenskabelig Uddannelse og Formidling ud fra følgende kriterier:\n\nProjektets overensstemmelse med opslagets formål.\n\nAnsøgers og ansøgerinstitutions kvalifikationer og kapacitet.\n\nProjektets faglige kvalitet.\n\nRelevans og vigtighed af det foreslåede projekt, og hvordan det bygger på eventuel eksisterende viden og initiativer.\n\nProjektets plan, metode og gennemførlighed, herunder plan for evaluering og vidensdeling.\n\nForventet udbytte hos målgruppen og i form af vidensopsamling.\n\nEventuelle medansøgeres/samarbejdspartneres kvalifikationer og kapacitet.\n\nHvor relevant: forankring, originalitet, skalerbarhed og muligheder for national udbredelse.\n\nHvor relevant: Forskningshøjde og forskningsmiljø.\n\nVejledning\n\nLæs ‘Vejledning til ansøgere‘ med yderligere information om opslag og ansøgningsproces."
    }
}