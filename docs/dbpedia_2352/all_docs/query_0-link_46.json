{
    "id": "dbpedia_2352_0",
    "rank": 46,
    "data": {
        "url": "https://endocrinology.dk/nbv/diabetes-melitus/behandling-og-kontrol-af-type-2-diabetes/",
        "read_more_link": "",
        "language": "en",
        "title": "Type 2 Diabetes",
        "top_image": "https://endocrinology.dk/wp-content/uploads/2022/04/DM2_figur1.png",
        "meta_img": "",
        "images": [
            "https://endocrinology.dk/wp-content/uploads/2020/06/des-logo.png",
            "https://endocrinology.dk/wp-content/uploads/2023/01/Skaermbillede-2023-01-16-kl.-20.20.08.png",
            "https://endocrinology.dk/wp-content/uploads/2022/04/DM2_figur1.png",
            "https://endocrinology.dk/wp-content/uploads/2022/12/Skaermbillede-2022-12-11-kl.-10.43.43.png",
            "https://endocrinology.dk/wp-content/uploads/2022/04/DM2_figur3.png",
            "https://endocrinology.dk/wp-content/uploads/2022/04/DM2_figur4.png",
            "https://endocrinology.dk/wp-content/uploads/2022/01/DM2_figur6.png",
            "https://endocrinology.dk/wp-content/uploads/2023/11/Skaermbillede-2023-11-27-kl.-08.21.27.png",
            "https://endocrinology.dk/wp-content/uploads/2020/06/des-logo.png"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [],
        "publish_date": null,
        "summary": "",
        "meta_description": "Hvad omfatter denne NBV Udredning og behandling af type 2 diabetes samt steroidinduceret diabetes. Hvad omfatter denne NBV ikke Type 1 diabetes, monogenetisk diabetes, ketoacidose og hyperosmolært koma, diabetes og kirurgi, diabetes og graviditet samt diabetes med neurologiske senfølger samt fodproblemer (se øvrige NBV’er) Diagnosekoder (ICD) E11.2                 Type 2-diabetes med…",
        "meta_lang": "da",
        "meta_favicon": "",
        "meta_site_name": "Dansk Endokrinologisk Selskab",
        "canonical_link": "https://endocrinology.dk/nbv/diabetes-melitus/behandling-og-kontrol-af-type-2-diabetes/",
        "text": "Hvad omfatter denne NBV\n\nUdredning og behandling af type 2 diabetes samt steroidinduceret diabetes.\n\nHvad omfatter denne NBV ikke\n\nType 1 diabetes, monogenetisk diabetes, ketoacidose og hyperosmolært koma, diabetes og kirurgi, diabetes og graviditet samt diabetes med neurologiske senfølger samt fodproblemer (se øvrige NBV’er)\n\nDiagnosekoder (ICD)\n\nE11.2 Type 2-diabetes med nyrekomplikation\n\nE11.3 Type 2-diabetes med øjenkomplikation\n\nE11.4 Type 2-diabetes med neurologisk komplikation\n\nE11.5 Type 2-diabetes med komplikationer i perifere karsystem\n\nE11.6 Type 2-diabetes med anden (makrovaskulær) komplikation\n\nE11.7 Type 2-diabetes med multiple komplikationer\n\nE11.8 Type 2-diabetes med komplikation UNS\n\nE11.9 Type 2-diabetes uden komplikationer\n\nE.13.2-9 Steroidinduceret diabetes\n\nDefinition\n\nType 2-diabetes (T2DM) spænder fra insulinresistens med relativ insulin mangel til overvejende insulin mangel. Er karakteriseret ved fravær af cirkulerende antistoffer mod ß-celle antigener, ofte debutalder over 40 år og er associeret med overvægt og inaktivitet.\n\nSikker adskillelse fra type 1 diabetes, LADA (Latent Autoimmune Diabetes in Adults) fordrer måling af C-peptid og GAD-antistof.\n\nKronisk pancreatitis og pancreascancer taler for sekundær diabetes.\n\nFamiliært ophobede tilfælde af klinisk type 2 diabetes hos unge skal give mistanke om monogen diabetes, MODY (Maturity Onset of Diabetes in the Young) og genetisk diagnostik overvejes.\n\nForekomst\n\nIfølge Register for Udvalgte Kroniske Sygdomme (RUKS) var der ca. 241.000 patienter med type 2 diabetes i Danmark i 2018, og dertil et antal patienter diætbehandlede patienter, som ikke opfanges af RUKS. Der er således ca. 300.000 patienter med T2DM samt et ukendt antal personer med ikke-erkendt sygdom, ca. 60.000. Et stort antal personer har desuden HbA1c højt i normalområdet (42-47 mmol/mol) og meget høj risiko for at udvikle T2DM.\n\nÆtiologi\n\nGenetisk disposition er vigtig, men livsstil med mangel på fysisk aktivitet, uhensigtsmæssig kost og overvægt er af helt afgørende betydning. Andre faktorer som f.eks. lav fødselsvægt hos børn født til terminen disponerer også til T2DM.\n\nSygdommen er heterogen i udtryk og patogenese med én eller flere dominerende faktorer: perifer insulinresistens, øget hepatisk glukoseproduktion, nedsat betacelle funktion, nedsat inkretin-respons på fødeindtagelse og øget lipolyse i de abdominale fedtceller.\n\nSymptomer og kliniske fund\n\nDiagnosen stilles ofte tilfældigt ved screening af patienter med hypertension, iskæmisk storkarsygdom eller adipositas, eller tegn til følgetilstande til diabetes som f.eks. synsforstyrrelser, neuropatisymptomer, træthed, polyuri, tørst og infektioner.\n\nUdredning\n\nDiagnosen diabetes kan stilles på følgende måder:\n\nPåvisning af hæmoglobin A1c ≥ 48 mmol/mol (tidligere 6,5 %).\n\nHbA1c kan ikke anvendes til sikker diabetesdiagnostik hos patienter med kronisk nyreinsufficiens, hæmoglobinopatier, nylig transfusion eller hæmatologiske sygdomme, der påvirker erythrocytlevetiden. I disse tilfælde screenes med:\n\nPåvisning af (fastende eller ikke fastende) venøs plasmaglukose ≥11,1 mmol/l og klassiske symptomer (polyuri, polydipsi, uforklaret vægttab eller gentagne infektioner)\n\nPåvisning af faste venøs plasmaglukose ≥ 7,0 mmol/l eller 2-timers venøs plasmaglukose ≥ 11,1 mmol/l efter peroral glukosebelastning (OGTT).\n\nTilfældigt fund af forhøjet HbA1c eller forhøjede blodsukkerværdier uden symptomer på diabetes, bør resultere i gentagen måling af henholdsvis HbA1c og blodsukre for at bekræfte diagnosen.\n\nPrognose\n\nDen aldersspecifikke mortalitetsrate i den danske type-2 diabetes population stiger med alderen. Ved alder 65 år, der typisk svarer til gennemsnitsalderen i de kliniske studier er mortalitetsraten omkring 2 per 100 patientår. For personer i alderen 50 til 75 år afkortede type-2 diabetes i 2017 den gennemsnitlige levetid med hhv. 6 og 2 år, idet antal tabte leveår er omvendt proportionalt med alder. Overordnet er dødeligheden ved T2DM dog faldet med 3%/år og overdødeligheden i forhold til baggrundsbefolkningen uden diabetes er faldet ca. 0,7%/år fra 2006 til 2017.\n\nSelvom incidensen af de fleste akutte og kroniske diabeteskomplikationer har været faldende fra\n\n2006 til 2017, har det parallelle fald i dødelighed betydet at prævalensen af visse komplikationer har\n\nværet stigende, fordi personer med diabetes lever længere med komplikationer. Samtidig betyder den\n\nstore stigning i prævalensen af T2DM, at et meget stort antal personer lever med kroniske komplikationer.\n\nDette er især tilfældet for hjertekarsygdom (CVD) som findes hos > 100.000 personer med\n\nT2D, diabetisk nyresygdom (CKD) og moderat-svær retinopati, som hver findes hos ca. ∼40.000\n\npersoner med T2DM.\n\nKilde: Marit Eika Jørgensen, Hanan Amadid and Bendix Carstensen; SDCC 2020: Diabetes demography, cardiometabolic risk factors, and acute- and chronic diabetes complications in a nationwide diabetes registry in Denmark.\n\nBehandling\n\nDisse retningslinjer for den farmakologiske behandling af type 2-diabetes (T2DM) er resultatet af et samarbejde mellem Dansk Endokrinologisk Selskab (DES) og Dansk Selskab for Almen Medicin (DSAM). Det er 3. revision af de nationale retningslinjer, som selskaberne udgav første gang i 2011 i et samarbejde med Institut for Rationel Farmakoterapi (1, 2).\n\nDe fælles anbefalinger vil indgå som en naturlig delmængde af de respektive selskabers behandlingsvejledninger, som vil blive opdateret parallelt.\n\nBehandling af type 2 diabetes er fortsat et område i rivende udvikling. Der er siden sidste revision tilkommet væsentlig evidens fra randomiserede undersøgelser, som på centrale punkter har ændret vores algoritme for den farmakologiske behandling for en række af patienterne med type 2 diabetes, og denne retningslinje har derfor undergået en mere gennemgribende revision sammenlignet med den sidste. Fremadrettet vil regelmæssig revision med mindst 2-3 års mellemrum fortsat være påkrævet.\n\nDet har ligget udenfor arbejdsgruppens kommissorium og resurser at basere revisionen på en selvstændig systematisk litteraturgennemgang inden for vejledningens mange områder. Vejledningen bygger derfor på evidensbaserede konsensusrapporter. Det drejer sig om det europæiske (EASD) og amerikanske (ADA) diabetesselskabs fælles Consensus Report vedrørende behandling af type 2 diabetes (3, 4), den systematiske gennemgang i baggrundsnotatet bag den seneste udgave af Den Nationale Rekommandationsliste, IRF 2020 (5), Medicinrådets systematiske gennemgang af udvalgte problemstillinger (2021) (6), udvalgte nyere GRADE baserede vejledninger og originalartikler samt arbejdsgruppens samlede viden og erfaring.\n\nFor at øge læsbarheden er en traditionel gennemgang af centrale studier og direkte kildehenvisninger i rekommandationsafsnit undladt til fordel for en fremhævelse af anbefalingerne.\n\nIndledning\n\nVi forsøger i denne vejledning at give evidensbaserede retningslinjer for behandling af type 2-diabetes. Risikoen for hjerte-kar-sygdom er central i forhold til den øgede sygdomsbyrde og dødelighed blandt patienter med type 2-diabetes. Muligheden for at reducere denne risiko og forbedre livskvaliteten er helt central for behandlingsstrategien. Sygdommen udviser imidlertid stor diversitet, og en lang række faktorer er af betydning i vurderingen af patienten og i valg af behandlingstilbud. Der er derfor generel enighed om, at behandlingen af type 2-diabetes ikke kun skal være evidensbaseret men også personcentreret og baseret på fælles beslutning om behandlingsmål og behandlingsstrategi. Den potentielle kompleksitet i dette er skitseret i figur 1, som er inspireret af og oversat fra ADA/EASD Consensus Report (3). Ud over de faktuelle risikofaktorer (se nedenfor under ’farmakologisk behandling’), der kan anvendes til at stratificere patienterne, er psykisk og somatisk komorbiditet, motivation, adhærens samt kulturelle og socioøkonomiske forhold væsentlige for et fælles mål og succes af behandlingen.\n\nFigur 1. Oversigt over personcentreret behandling af type 2 diabetes. Frit oversat og inspireret af ADA/EASD Consensus Report, 2018.\n\nLivsstilsintervention består af:\n\nsygdomsspecifik patientuddannelse:\n\nviden og kunnen\n\nmestringsevne (’self-management’)\n\nernærings- og diætbehandling\n\nrådgivning/program for fysisk aktivitet\n\nrygeafvænning.\n\nDet er grundlæggende vigtigt, at patienten tilbydes den nødvendige sygdomsspecifikke patientuddannelse inklusive støtte til kostomlægning, ernærings- og diætbehandling og råd om eller program for øget fysisk aktivitet. Målet er en styrkelse af mestringsevnen og en ændring af en uhensigtsmæssig levevis.\n\nHos nogle patienter har en omlægning af en uhensigtsmæssig livsstil ofte stor effekt på den glykæmiske kontrol, de kardiovaskulære risikofaktorer og behovet for farmakologisk behandling (9-11). Især ved en intensiv indsats i de første år efter debut, vil man hos mange kunne opnå en markant bedring af den glykæmiske regulation, hvis der opnås et stort vægttab (5-15 %) (9).\n\nEvidensen for effekt på hovedsagelig glukoseniveauet af livsstilsintervention er gennemgået systematisk af Sundhedsstyrelsen i en national klinisk retningslinje (12). Den anbefaler, at patienter med type 2-diabetes tilbydes en sammenhængende, enten individuelt tilrettelagt eller gruppebaseret, livsstilsintervention frem for en ad hoc-indsats. Der bør henvises til ernærings- og diætvejledning ved diætist frem for kostråd samt et træningsforløb frem for motionsråd. Patientuddannelsen bør være baseret på styrkelse af patientens egenomsorg (”self-management”). Herudover er der nogen evidens for at tilbyde specielle, skræddersyede tilbud til særligt sårbare grupper, herunder etniske minoriteter. Desuden bør rygeafvænning tilbydes alle rygere. Henvisning til et kommunalt rygestoptilbud anbefales.\n\nTrods den dokumenterede effekt af livsstilsintervention er det erfaringsmæssigt en vanskelig opgave at opnå resultater for hele populationen af patienter med type 2-diabetes. En anden udfordring er at finde brugbare tilbud, som kan understøtte fastholdelsen af en ændret livsstil.\n\nLivsstilsinterventionen, som beskrevet i regionale forløbsprogrammer, tilbydes i alle kommuner.\n\nTilbud kan tilgås via SOFT-portalen (https://www.sundhed.dk/borger/guides/sundhedstilbud). Alle patienter med type 2-diabetes bør opfordres til deltagelse i disse gruppebaserede rehabiliteringsforløb. Patienten kan selv henvende sig eller henvises fra almen praksis eller fra hospitalerne. Ved henvisning fra almen praksis eller hospital vil patienten initialt blive kontaktet fra kommunen mhp. en afklarende samtale i kommunen. I den afklarende samtale tilrettelægger kommunen et gruppebaseret eller individuelt forebyggelsestilbud med udgangspunkt i borgerens funktionsevne, sygdomssituation og motivation. Er et kommunalt rehabiliteringsforløb ikke gennemførligt, eller ønsker patienten ikke dette, bør livsstilsinterventionen søges gennemført individuelt. Hospitalerne har rehabiliteringstilbud tilpasset deres målgrupper, disse tilbud er tit individuelle frem for gruppebaserede.\n\nFarmakologisk behandling\n\nEn personcentreret tilgang til behandlingen af type 2-diabetes betyder, at patientens præferencer, motivation, psykosociale forhold m.m. altid spiller en afgørende rolle ved planlægning af behandlingen. Mange ønsker eksempelvis at afprøve effekten af livsstilsændring inden initiering af metformin, og patientens økonomi spiller en væsentlig rolle for 2. og 3. valget efter metformin. Desuden er forekomsten af bivirkninger en af flere væsentlige faktorer af betydning for komplians og adhærens til behandlingen.\n\nTrods disse forhold bør man tilstræbe at informere om og tilbyde den evidensbaserede farmakologiske behandling, som er mest gunstig for prognosen, og som reducerer risikoen for udvikling eller forværring af mikro- og makrovaskulære komplikationer. Dette er opsummeret nedenfor og behandles desuden indgående i de følgende afsnit.\n\nDen risikostratificering, som er grundlaget for valg af behandling og behandlingsmål, omfatter faktorer af betydning for udvikling og progression af mikrovaskulære komplikationer (se nedenfor) og kardiovaskulære risikofaktorer.\n\nDe kardiovaskulære risikofaktorer omfatter:\n\nOver 3 af følgende faktorer:\n\nAlder > 60 år\n\nMandligt køn\n\nFamiliær disposition til tidlig debut af kardiovaskulær sygdom (< 55 år for mænd, < 65 år for kvinder)\n\nDysreguleret hypertension > 130/80 mmHg trods behandling\n\nDyslipidæmi LDL > 1,8 mmol/l trods behandling\n\nRygning > 10 pakkeår\n\nDen samlede behandling af type 2-diabetes omfatter således:\n\nLivsstilsintervention som basisbehandling uanset den videre farmakologiske behandling\n\nFarmakologisk behandling:\n\nBehandling af hyperglykæmi\n\nBehandling af blodtryk\n\nBehandling af albuminuri og nedsat nyrefunktion\n\nBehandling af dyslipidæmi\n\nAntitrombotisk behandling.\n\nRationale for forebyggende behandling af:\n\nMikrovaskulære komplikationer\n\nGlukoseniveauet (målt med HbA1c) er den vigtigste bestemmende faktor for udviklingen og progressionen af mikrovaskulære komplikationer (øjen-, nyre- og nervekomplikationer). Risikoen stiger eksponentielt med stigende HbA1c over tid. Sammenlignet med HbA1c på 48-58 mmol/mol er risikoen for komplikationer øget ca. 3 gange ved HbA1c på 70-80 mmol/mol og ca. 6 gange ved HbA1c på 90-100 mmol/mol.\n\nRygestop er vigtig i forebyggelsen af progressionen af mikrovaskulære komplikationer.\n\nHvad angår diabetisk nefropati, er der desuden evidens for, at nogle af de glukosesænkende lægemidler har en nyrebeskyttende effekt, som ligger ud over den glukosesænkende effekt.\n\nAntihypertensiv behandling forebygger progressionen af diabetisk øjensygdom samt udvikling og progression af diabetisk nyresygdom.\n\nMakrovaskulære komplikationer\n\nType 2-diabetes er ofte ledsaget af dyslipidæmi og hypertension, som bidrager til en høj kardiovaskulær risiko. Der er evidens for, at lipidsænkende behandling og farmakologisk behandling af blodtryksforhøjelsen reducerer denne risiko, både hvis der er erkendt hjerte-kar-sygdom (sekundær prævention), eller hvis den samlede risiko vurderet ud fra lipideniveau, blodtryk, forekomst af mikroalbuminuri, rygning, køn, arvelig disposition m.m. er høj (primær prævention). Antitrombotisk behandling (f.eks. acetylsalicylsyre) reducerer risikoen for død hos patienter med kendt hjerte-kar-sygdom.\n\nEn systematisk og intensiv livsstils- og farmakologisk behandling af alle risikofaktorerne hos patienter med øget proteinudskillelse i urinen (mikroalbuminuri) reducerer mortaliteten og risikoen for både hjerte-kar-sygdom og mikrovaskulære komplikationer.\n\nSammenlignet med behandling af hypertension og dyslipidæmi er betydningen af behandlingen af glukoseniveauet for udviklingen og progressionen af hjerte-kar-sygdom mere uklar. God blodsukkerkontrol opnået hurtigt efter sygdomsdebut er associeret med en mindsket kardiovaskulær risiko på lang sigt. Omvendt kan en tilsigtet farmakologisk nær-normalisering af glukoseniveauet med mange lægemidler sent i et kompliceret sygdomsforløb være ledsaget af øget risiko. Derfor bør det glykæmiske behandlingsmål individualiseres som skitseret i afsnittet ”Farmakologisk behandling af hyperglykæmi”.\n\nYdermere har de senere års forskning vist, at behandling med sodium glucose co-transporter (SGLT-2-hæmmere) og de fleste markedsførte glucagon like peptide-1 receptor agonister (GLP-1 RA) er ledsaget af en reduceret kardiovaskulær risiko, der ikke er relateret til den glukosesænkende virkning.\n\nStørrelsen af denne kardiovaskulære risikoreduktion ved intensiv behandling af risikofaktorerne og tilvalg af SGLT-2-hæmmere eller GLP-1 RA i den glukosesænkende behandling afhænger af den ovenfor anførte risikostratificering af patienten. Jo højere risiko, jo større absolut risikoreduktion.\n\nVisitation og tværsektorielt samarbejde\n\nSom udgangspunkt og i henhold til gældende overenskomst udredes og behandles type 2-diabetespatienten i almen praksis. Hvornår behandlingen er så kompleks eller risikoen så stor, at regelmæssig kontrol i hospitalssektoren bør anbefales, er formuleret i regionale visitationskriterier. Hensynet til patientens præferencer, sammenhængen i forløbet og uensartede kompetencer i praksis gør, at disse kriterier er vejledende. Til dette er det afgørende, at der er let adgang til specialistrådgivning og videndeling, samt at der er samarbejdsrelationer med den kommunale rehabilitering og en lokal organisation, der sikrer fælles målsætninger og kompetenceudvikling.\n\nDen non-kompliante patient\n\nPå trods af en personcentreret tilgang opnår en ikke ubetydelig andel af patientpopulationen ikke de anbefalede behandlingsmål. En forklarende faktor kan være generelt dårlig komplians og/eller svigtende adhærens til den aftalte behandling. Dette har potentielt store konsekvenser, herunder flere komplikationer, højere dødelighed, større omkostninger for sundhedsvæsenet m.m.\n\nDer er imidlertid mange årsager til dårlig komplians: Glemsomhed, manglende forståelse for konsekvenserne af manglende behandling (både på kort og længere sigt), nervøsitet over for bivirkninger (inklusive hypoglykæmi), betydende komorbiditet, sproglige og kulturelle barrierer, dårlig økonomi, nåleskræk ved injektionsbehandling, at behandlingen forekommer for kompleks (f.eks. mange forskellige præparater) samt gradvis udmattelse over at varetage behandlingen (”diabetes fatigue”).\n\nI behandlingen af den nonkompliante patient er det afgørende at identificere og afdække baggrunden for den manglende komplians. Hvis det drejer sig om simpel glemsomhed, kan dosisæsker, medicin-app eller medicinomlægning (f.eks. til insulin morgen frem for aften eller kombinationspræparater) være en løsning. Hvis økonomien er afgørende, kan det være nødvendigt at omlægge til billigere medicin, f.eks. sulfonylurinstof. Hvis den manglende komplians omvendt bunder i patientens bevidste eller ubevidste modstand mod behandlingen, er det den sundhedsprofessionelles opgave igennem en øget patientinddragelse og fælles beslutningstagning at søge at ændre dette.\n\nDer er evidens for, at patientinddragelse har en stor betydning. Velinformerede patienter udviser større komplians, større tilfredshed med behandlingen og bedre behandlingsresultater. Derudover er god læge-patient-kommunikation positivt associeret til forbedrede behandlingsresultater. Den måde, den lægelige samtale struktureres, og informationen præsenteres, har betydning for, om patienter reelt får medindflydelse på egen behandling.\n\nFælles beslutningstagning er en behandlingsbeslutningsmodel, der tager udgangspunkt i, at lægen formidler medicinsk viden til patienten, og at patientens perspektiver og præferencer inddrages i den kliniske samtale. Patientpræferencer forstås som de forhold i patientens liv, der afgør, hvad der vil være den bedste behandling for lige netop ham/hende, såvel som vedkommendes egen afvejning af, hvad der vægter mest (f.eks. at kunne beholde jobbet som lastbilchauffør, fremtidig risiko eller bivirkninger her og nu). Fælles beslutningstagning lægger således op til, at patienter tager del i og får øget indflydelse på de behandlingsmæssige beslutninger og således øget komplians til behandlingen.\n\nEndvidere er det velkendt, at behandlingskomplians er lavere i patientpopulationer med psykosociale udfordringer. Derfor er et særligt, ofte tværfagligt forankret, fokus på og støtte til den skrøbelige patient nødvendig for at højne kompliansen, bedre behandlingsresultaterne og på samfundsmæssigt plan skabe mere lighed i sundhed.\n\nFor den ældre patient kan kognitiv svækkelse med glemsomhed og forvirring, synsproblemer, dårlig økonomi, praktiske problemer med f.eks. blisterpakninger, der kan være svære at åbne, synkevanskeligheder mv. alle være faktorer, der bidrager til manglende komplians. Det anbefales i særlig grad til denne patientgruppe at anvende enkle regimer (højst medicin 2 x dagligt) og sørge for skriftlig information til den ældre patient, samt evt. pårørende og hjemmesygeplejen.\n\nFarmakologisk behandling af hyperglykæmi\n\nRationale for behandling\n\nSom nævnt i indledningen er glukoseniveauet den vigtigste bestemmende faktor for udviklingen og progressionen af mikrovaskulære komplikationer (øjen-, nyre- og nervekomplikationer (1).\n\nTidlig etablering af god glykæmisk kontrol er sammen med antihypertensiva og statinbehandling medvirkende til at reducere den langsigtede risiko for makrovaskulære komplikationer. Ydermere har senere års introduktion af særligt sodium glucose co-transporter (SGLT-2–hæmmere) og glucagon like peptide-1 receptor agonister (GLP-1 RA)vist organbeskyttende effekter i forhold til både nyre- og hjerte-kar-sygdom, som rækker ud over de glykæmiske effekter og derfor anbefales uafhængigt af HbA1c til særlige grupper.\n\nBehandlingsmål\n\nBehandlingsmålet for type 2-diabetes individualiseres, hvor der tilstræbes lavest mulig HbA1c uden hypoglykæmi og uhensigtsmæssig polyfarmaci. Især skal lægemidler med risiko for hypoglykæmi (sulfonylurinstof, insulin) bruges med forsigtighed.\n\nBehandlingsmål for HbA1c\n\nValg af behandling\n\nUd over den glukosesænkende effekt er en række faktorer af betydning for valget af lægemiddel ved type 2-diabetes. Det drejer sig om faktorer hos den enkelte patient (betacellefunktion, biologisk alder, komorbiditet, overvægt, erhverv, sociale og økonomiske forhold). Herudover har det forventede fald i HbA1c samt gavnlige effekter og eventuelle bivirkninger ved lægemidlet betydning. Nedenfor er anført den generelle algoritme for den farmakologiske behandling af hyperglykæmi, der gør sig gældende for de fleste patienter. Efterfølgende beskrives anbefalinger, der gør sig gældende for en række subgrupper af patienter (patienter med hjertesygdom, nyresygdom, overvægt, fremskreden alder, psykisk sygdom og steroidbehandlede patienter).\n\nDen generelle algoritme\n\nFigur 2: Den generelle behandlingsalgoritme.\n\n(A) Hjertekarsygdom = iskæmisk hjertesygdom, cerebral iskæmi, perifer arteriel insufficiens. Hjertesvigt = både med nedsat og bevaret LVEF. Nyresygdom = nedsat nyrefunktion (eGFR<60 ml/min/1.73 m2) og/eller albuminuri (≥ 30 mg/g)\n\n(B) 2. valget uafhængig af opnået HbA1c. Nyre-/hjertebeskyttelse prioriteres før metformin.\n\n(C) Kardiovaskulære risikofaktorer: Alder > 60 år; Mandligt køn; Familiær disposition til tidlig debut af kardiovaskulær sygdom (<55 år for mænd, < 65 år for kvinder); Dysreguleret hypertension > 130/80 mmHg trods behandling; Dyslipidæmi > 1,8 mmol/l trods behandling; Rygning > 10 pakkeår\n\n(D) Tillægges hvis behandlingsmålet ikke kan opnås (afhængig af HbA1c). Individuel vurdering baseret på ønsket glukosesænkende effekt, potentiel vægt-reducerende effekt (GLP-1-RA og SGLT-2-hæmmer), egen insulinproduktion (mål evt. C-peptid), potentielle bivirkninger, pris og patientens præferencer i øvrigt. Hverken DPP-4-hæmmer, sulfonylurinstoffer eller insulin medfører en øget kardiovaskulær risiko. Anvendelse af pioglitazon er en specialistopgave og er derfor ikke medtaget i figuren.\n\nEgenskaber ved 2. valgs præparater\n\nFigur 3:Egenskaber ved de forskellige antiglykæmiske præparater. CVD: hjerte-kar-sygdom. # Ved kendt CVD, nyresygdom, hjertesvigt.\n\nMetformin anbefales som førstevalg, uafhængig af HbA1c, sammen med en individuel tilrettelagt plan for livsstilsændring. Metformin er effektivt, sikkert, billigt og reducerer formentligt på sigt risikoen for hjertesygdom. Behandlingen er ledsaget af et mindre vægttab og giver ikke hypoglykæmi.\n\nVed hjerte-kar-sygdom, hjertesvigt eller nyresygdom er det dog vigtigt, at implementering af SGLT-2-hæmmer/GLP-1 RA ikke forsinkes af optitrering af metformin. Her kan metformin tillægges efter initiering af SGLT-2-hæmmer/GLP-1 RA. Se nedenfor.\n\nVær opmærksom på:\n\nMetformin er kontraindiceret ved svært nedsat nyrefunktion (eGFR <30 ml/min/1.73 m2), men kan anvendes i halveret dosis hvis eGFR er under 45 ml/min/1.73 m2, og dosisreduktion kan ligeledes overvejes ved eGFR 45-59 ved risikofaktorer for hypoperfusion/hypoxæmi.\n\nMetformin anbefales gradvist optitreret for at mindske bivirkninger (primært gastrointestinale).\n\nMetforminbehandling skal pauseres ved svær akut sygdom (f.eks. høj feber, vedvarende opkastninger eller diarré), eller hvor der er risiko for svær nedsat nyre- eller leverfunktion (risiko for laktatacidose).\n\nOp til 10-15 % af patienterne får gastro-intestinale bivirkninger, som dog ofte kan undgås ved langsom dosisoptitrering (ugentligt).\n\nØget risiko for B12-mangel, hvorfor B12-vitamin måles hvert 2. år. Ved mangel substitueres med tablet cyanocobalamin (vitamin B12), 1 mg dagligt.\n\nVed svær dysregulation på diagnosetidspunktet (f.eks. HbA1c > 86 mmol/mol, svære symptomer på hyperglykæmi eller hyperglykæmisk induceret vægttab) overvejes måling af C-peptid. Herudover overvejes tillæg af basalinsulin til korrektion af hyperglykæmi. Denne behandling kan ofte skiftes til anden behandling, når hyperglykæmien er korrigeret (ophør af glukotoksicitet).\n\nPatienter med hjertekarsygdom, hjertesvigt eller nefropati\n\nVed hjerte-kar-sygdom anbefales enten SGLT-2-hæmmer eller GLP-1 RA, da lægemidler fra begge stofgrupper er påvist at reducere dødelighed og risiko for progression af hjerte-kar-sygdom. Behandlingen anbefales uafhængigt af HbA1c.\n\nVed hjertesvigt anbefales en SGLT-2-hæmmer, da det er ledsaget af en betydelig reduktion i dødelighed og reduktion af risikoen for indlæggelse for hjertesvigt. Behandlingen anbefales uafhængigt af HbA1c.\n\nVed nyresygdom anbefales en SGLT-2-hæmmer, da det reducerer progressionen af nyresygdommen. Behandlingen anbefales uafhængigt af HbA1c. Præparatet kan initieres ned til eGFR på 20 ml/min/1.73 m2, men væsketal bør kontrolleres, da der ofte ses et midlertidigt ca. 8% fald i eGFR (≈ 3-5 ml/min/1.73 m2) ved initiering af SGLT-2-hæmmer. Dette skal ikke give anledning til ændringer i behandlingen. Ved eGFR under 45 ml/min/1,73 m2 skal bemærkes, at den glukosesænkende effekt er begrænset. Præparatet kan fortsætte til dialysegrænsen. Hvis SGLT-2-hæmmer ikke tåles anbefales GLP-1 RA, da det reducerer risikoen for forværring af albuminuri og kardiovaskulær sygdom i denne gruppe, og det kan anvendes ned til dialysegrænse.\n\nPatienter uden hjertekarsygdom, hjertesvigt eller nefropati\n\nHvis patienten ikke har hjerte-kar-sygdom, hjertesvigt eller nyresygdom, hviler beslutningen om valg af lægemidler i tillæg til metformin på en vurdering af patientens risikofaktorer for hjerte-kar-sygdom. Se indledende afsnit samt figurtekst til ”Figur 2. Den generelle behandlingsalgoritme”. Har patienten tre eller flere risikofaktorer, overvejes tillæg af SGLT-2-hæmmer eller GLP-1 RA. Evidensen er ikke så stærk som ved manifest nyre- eller hjertesygdom, blandt andet pga. forskelle i valgte risikofaktorer i de tilgrundliggende studier (jf. Medicinrådets rapport). Har patienten < 3 risikofaktorer, vil tillæg af antiglykæmisk behandling ske ved en afvejning af de beskrevne faktorer hos den enkelte patient og lægemidlernes egenskaber, erfaringsgrundlaget og prisen (Figur 2). Effekten på glukoseniveauet, eventuel vægtændring (uddybes i appendix: Patienten med diabetes og svær overvægt) samt risikoen for hypoglykæmi eller andre bivirkninger er afgørende for den individualiserede behandling. Se figur 2. I begge tilfælde vil tillæg af 2. antiglykæmiske præparat ske, såfremt der er behov for at forbedre den glykæmiske kontrol, altså afhængig af HbA1c.\n\nDe enkelte stofgrupper\n\nSGLT-2-hæmmere reducerer den kardiovaskulære risiko, risikoen for indlæggelse for hjertesvigt samt progressionen af diabetisk nyresygdom hos patienter med klinisk iskæmisk hjertesygdom, hjertesvigt og nefropati. Behandlingen bidrager til vægttab.\n\nAnvend primært canagliflozin, dapagliflozin og empagliflozin.\n\nVær opmærksom på:\n\n3-4 gange øget risiko for genital svampeinfektion og muligvis en let øget risiko for urinvejsinfektion. Recidiverende tilfælde bør føre til overvejelser om behandlingsophør.\n\nBør pauseres ved svær akut sygdom (f.eks. høj feber, vedvarende opkastninger eller diarré) grundet lille risiko for diabetisk ketoacidose (evt. euglykæmisk ketoacidose).\n\nKetoacidose uden anden årsag end SGLT-2-hæmmer-behandling bør føre til overvejelser om behandlingsophør.\n\nDen glukosesænkende effekt aftager med faldende nyrefunktion, men der er en kardio- og nyreprotektiv effekt helt ned til eGFR 20 ml/min/1.73 m2 hos patienter med diabetisk nefropati.\n\nGLP-1 RA: Ved høj risiko for og ved kendt hjerte-kar-sygdom reducerer GLP-1 RA risikoen for progression af kardiovaskulær sygdom samt for udvikling af diabetisk nyresygdom. GLP-1 RA kan anvendes i stedet for SGLT-2-hæmmer-behandling, hvis denne behandling ikke tåles. Der ses muligvis lidt større vægttab (dog kun omkring 1 kg) sammenlignet med SGLT-2-hæmmere. Der er stor variation i vægtresponset. Tillige ses god effekt hos patienter med nonalkoholisk steatohepatitis.\n\nAnvend primært: dulaglutid, exenatid ugentligt, liraglutid, semaglutid ugentligt (alle subkutan adm.), semaglutid (oral adm. Skal indtages fastende).\n\nVær opmærksom på:\n\nGiver hyppigt kvalme og eventuelt opkastninger, hvilket ofte aftager ved længere tids behandling.\n\nGLP-1 RA anbefales gradvist optitreret for at mindske bivirkninger.\n\nSulfonylurinstof (SU) reducerer ikke den kardiovaskulære risiko, men kan anvendes som 2.-valg til patienter uden hjerte-kar- eller nyresygdom, eller hvis SGLT-2-hæmmere og GLP-1 RA ikke tåles. Er billigt og effektivt i forhold til at sænke blodsukkerniveauet.\n\nAnvend primært: gliclazid, glimepirid.\n\nVær opmærksom på:\n\nMedfører en lille risiko for hypoglykæmi, der dog sjældent er et betydende klinisk problem.\n\nGiver mindre vægtøgning.\n\nØget risiko for hypoglykæmi ved nedsat eGFR (< 60 ml/min/1.73 m2).\n\nDipeptidyl peptidase-4 (DPP-4) -hæmmer reducerer ikke den kardiovaskulære risiko, men kan anvendes som 2.-valg til patienter uden hjerte-kar- eller nyresygdom, eller hvis SGLT-2-hæmmere og GLP-1 RA ikke tåles. DPP-4-hæmmere kan anvendes i reduceret dosis ved eGFR < 60 ml/min/1.73 m2 og fortsættes under evt. dialyse. Har ofte få bivirkninger og kan derfor være velegnet til skrøbelige ældre patienter.\n\nAnvend primært: alogliptin, linagliptin, sitagliptin.\n\nVær opmærksom på:\n\nMindre glykæmisk effekt end andre antidiabetika.\n\nVed hjertesvigt foretrækkes linagliptin og sitagliptin.\n\nVægtneutral.\n\nDosisreduktion ved nedsat nyrefunktion (fraset linagliptin).\n\nBasalinsulin anvendes primært som 2.-valg ved svær dysregulation (HbA1c > 86 mmol/mol og betydende hyperglykæmiske symptomer) eller ved insulinopen fænotype (slank patient, lav egenproduktion af insulin (f.eks. fastende C-peptid under 300 pmol/l eller hyperglykæmi/måltidsstimuleret C-peptid under 600 pmol/l). Kan desuden bruges som intensivering af behandlingen, hvis andre antidiabetika ikke tåles grundet mange bivirkninger eller f.eks. lav nyrefunktion. Insulin øger ikke den kardiovaskulære risiko.\n\nAnvend primært: insulin glargin 100 IE/ml.\n\nVær opmærksom på:\n\nRisiko for hypoglykæmi.\n\nVægtstigning.\n\nDer henvises til afsnittet om insulinbehandling.\n\nGlitazoner kan anvendes i udvalgte tilfælde med svær insulinresistens efter forudgående konference med endokrinolog/diabetescenter. Mulig gunstig effekt på kardiovaskulær risiko hos type 2-diabetespatienter med makrovaskulær sygdom samt gunstig effekt hos patienter med nonalkoholisk steatohepatitis.\n\nAnvend: Pioglitazon.\n\nVær opmærksom på:\n\nVæskeretention med øget risiko for forværring af hjertesvigt, især ved samtidig insulinbehandling – en kombination, der derfor bør undgås.\n\nFordoblet risiko for frakturer hos kvinder.\n\nVægtstigning.\n\nIntensiveret behandling\n\nVed behov for yderligere intensivering efter 2.-valg tillægges øvrige antidiabetika i henhold til en individuel vurdering med samme overvejelser som nævnt under 2.-valg. Se figur 3.\n\nDog bør følgende kombinationer undgås:\n\nSulfonylurinstof (SU) og insulin grundet høj risiko for hypoglykæmi (seponer SU ved start af insulin).\n\nMåltids-/blandingsinsulin: Efter opstart af basalinsulin kan behandlingen intensiveres ved at tillægge måltidsinsulin eller blandingsinsulin til et eller flere måltider i henhold til eventuelle postprandiale stigninger i plasmaglukose. Måltids-/blandingsinsulin-regime anvendes sent i sygdomsforløbet, når der er svigtende egen insulinproduktion eller f.eks. tiltagende dårlig nyrefunktion, som gør det svært at optimere den antiglykæmiske behandling på anden vis.\n\nAnvend primært:\n\nMåltidsinsulin: insulin aspart, insulin (humant).\n\nBlandingsinsulin: insulin aspart/insulin aspart protamin.\n\nDer henvises til afsnit om insulinbehandling.\n\nKombinationer ved intensiveret behandling\n\nFigur 4: Kombinationsbehandling.\n\nMonitorering af behandlingen\n\nDiabetespatienter, der ikke er i insulinbehandling, behøver ikke rutinemæssigt måle blodsukkerværdier hjemme. Patienten bør dog måle blodsukre, hvis der er mistanke om hypoglykæmitilfælde hos patienter i behandling med sulfonylurinstof-stoffer, eller hvis patienten skal initiere anden behandling – som f.eks. prednisolon eller lignende – som mere akut øger blodsukkeret. Desuden kan monitorering være afklarende ved tvivl om præparatvalg og have et pædagogisk sigte i forbindelse med intensivering af behandlingen.\n\nAlle patienter i insulinbehandling eller sulfonylurinstof skal oplæres i hjemmemåling af blodsukker og instrueres i korrekt anvendelse af dette.\n\nVed påbegyndelse af insulin eller sulfonylurinstof\n\nVed behov for titrering af insulindosis med henblik på optimering af blodsukkerregulationen\n\nVed svingende blodsukkerniveau\n\nVed tilstande med øget risiko for hypoglykæmi (som nævnt ovenfor), herunder sygdom (f.eks. opkastning, diarré, og excessiv alkoholindtagelse)\n\nVed interkurrent sygdom, hvor f.eks. febrilia giver hyperglykæmi\n\nVed dårlig injektionsteknik, som øger dag-til-dag-variationen i insulinoptagelsen\n\nVed lav HbA1c (< 48 mmol/mol).\n\nVed stabil og tilfredsstillende HbA1c måles blodglukoseværdier 2 gange ugentligt hver 2. uge og i 3 dage før næste kontrol. Ved bilkørsel skal der måles før dette.\n\nInsulinbehandling\n\nRationale for behandling\n\nInsulinbehandling af patienter med type 2-diabetes kan være indiceret fra debut, hvis metformin eller øvrige antidiabetika er kontraindicerede eller samtidig med metformin ved svær dysregulation med HbA1c >86 mmol/mol og betydende hyperglykæmiske symptomer (1). Ved mistanke om type 1-diabetes eller sekundær diabetes til f.eks. kronisk pankreatit, skal diabetisk ketoacidose udelukkes. Hvis insulinbehandlingen påbegyndes ved debut, kan behandlingen evt. senere erstattes af eller suppleres med anden glukosesænkende behandling, når situationen er afklaret.\n\nHerudover kan der være indikation for insulinopstart på et hvilket som helst tidspunkt i sygdomsforløbet, hvis hyperglykæmien ikke kan kontrolleres på anden vis. Man bør dog være ekstra påpasselig med at overveje indikation ved erhverv som f.eks. buschauffør eller stilladsarbejder, ved aktivt alkoholmisbrug, ved svær fedme og hos (ældre) kognitivt påvirkede, der ikke selvstændigt kan reagere på symptomer på hypoglykæmi, da risikoen ved behandlingen kan overstige fordelene. Insulinbehandling kan være et alternativ til ældre eller plejehjemspatienter, selv terminale, ved HbA1c> 75 mmol/mol, især hvis kontrol med symptomatisk hyperglykæmi er vanskelig.\n\nFør opstart skal patienten oplæres i blodsukkermonitorering, hvis det ikke allerede er gjort, og det skal sikres, at kommunen ansøges om tilskud til det nødvendige antal teststrimler, fingerprikker/lancetter og halvdelen af den samlede udgift til apparater til måling af blodsukker.\n\nValg af insulinregime\n\nVed start på insulinbehandling af type 2-diabetes anbefales basalinsulinregime bestående af:\n\nLangtidsvirkende analog insulin administreret 1 gang dagligt (mane)\n\nDet er et simpelt og sikkert regime. Flertallet af patienter vil herved kunne opnå og fastholde behandlingsmålet med lille risiko for hypoglykæmi. Alvorlig hypoglykæmi (insulintilfælde) i forbindelse med basalinsulinbehandling af type 2-diabetes er sjælden, dvs. højst 2-3 % vil opleve det i løbet af et år (2).\n\nAlmindelige bivirkninger inkluderer hypoglykæmi og vægtøgning.\n\nRisikofaktorer for hypoglykæmi:\n\nFor høj dosis\n\nForkert injektionsteknik (f.eks. injektion af insulin intramuskulært snarere end subkutant kan øge absorptionshastigheden med 50 %)\n\nInjektionsinfiltrater\n\nManglende måltider eller måltider uden tilstrækkelig med kulhydrat\n\nAlkoholindtag\n\nMotion eller ikke-planlagt fysisk aktivitet\n\nBehandling med sulfonylurinstoffer\n\nNedsat insulinclearance (f.eks. nyresvigt)\n\nÆndringer i andre medikamenter (f.eks. reduktion eller ophør af binyrebarkhormon).\n\nStrategier til forebyggelse af hypoglykæmi inkluderer undervisning om hypoglykæmiske symptomer, struktureret hjemmemåling af blodglukose og viden om forebyggende tiltag i risikosituationer. Vær særlig opmærksom på patienter, der tidligere har haft hypoglykæmi, da der i denne gruppe vil være en øget risiko for gentagelser (3,4). Der kan være behov for deling af insulindosis eller for at flytte doseringstidspunktet. Ved recidiverende uforklaret hypoglykæmi bør det overvejes, om patienten har udviklet konkurrerende sygdom som f.eks. cancer.\n\nKombinationsmuligheder med andre antidiabetika\n\nInsulin kan med fordel kombineres med en række andre typer antidiabetika:\n\nBåde normalvægtige og overvægtige bør fortsætte behandlingen med metformin ved start af insulin, da det nedsætter det absolutte insulinbehov og risikoen for vægtøgning. Kombinationsbehandlingen bevirker, at insulinbehovet er op til 25 % mindre end ved insulin i monoterapi. Dette medfører en lidt lavere risiko for hypoglykæmi.\n\nInsulin og GLP-1 RA kan kombineres. Hvis insulinbehandlingen suppleres med GLP-1 RA og HbA1c er under ca. 60 mmol/mol, bør basalinsulindosis som hovedregel reduceres med 20 %. Hvis der udover basalinsulin administreres måltidsinsulin, pauseres eller reduceres dette med mindst 50 % de næste dage indtil effekten på blodsukrene er vurderet, og man skal være opmærksom på hypoglykæmi.\n\nInsulin og SGLT-2-hæmmere kan kombineres. Hvis insulinbehandlingen suppleres med SGLT-2-hæmmere, og HbA1c er under 60 mmol/mol, bør insulindosis som hovedregel reduceres 20 %. Mindre reduktion i insulin kan overvejes ved nedsat nyrefunktion. Hvis patienten er langt fra HbA1c-mål, kan øgning i insulindosis være nødvendig i den første tid efter tillæg af SGLT-2-hæmmer, afhængig af blodsukkerprofil.\n\nVed opstart af insulin kan DPP-4-hæmmere eventuelt fortsættes.\n\nKombinationsbehandling med sulfonylurinstof frarådes på grund af risiko for hypoglykæmi.\n\nValg af basalinsulin\n\nAnvend primært: insulin glargin 100 IE/ml.\n\nAlle basalinsuliner giver en klinisk relevant sænkning af HbA1c, men risikoen for hypoglykæmi er generelt lavere ved behandling med glargin 100E, glargin 300E, degludec og detemir i forhold til behandling med humant isophaninsulin (NPH) (IRF National rekommandationsliste). Både glargin 300E og degludec er vist at være associeret med en lavere risiko for især natlig hypoglykæmi sammenlignet med glargin 100E (5-7). Hvorvidt dette indebærer fordele for størsteparten af patienter med type 2-diabetes, eller om det hovedsagelig omfatter patienter i øget risiko for hypoglykæmi, f.eks. ved tidligere symptomatisk hypoglykæmi, nedsat nyrefunktion, hjertesygdom eller langvarig diabetes er ikke afklaret. Head-to-head studier mellem glargin 300 og degludec har ikke vist sikker forskel med hensyn til risikoen for hypoglykæmi (8,9). For detemir er der ikke gennemført kardiovaskulære outcome studier, og derfor bør detemir kun anvendes i tilfælde, hvor øvrige basalinsuliner ikke er egnede.\n\nHvordan titreres basalinsulin?\n\nLangtidsvirkende analog insulin gives typisk om morgenen. Plasmaglukose målt før morgenmaden og evt. før aftensmaden anvendes til titrering af dosis ud fra princippet”Fix Fasting First”.\n\nBegynd f.eks. med at give 10 IE insulin morgen (ved sværere dysregulation og/eller insulinresistens kan højere startdosis overvejes, f.eks. 0,2 IE/kg).\n\nPatienten ses (eller der tages telefonisk kontakt) dagen efter første injektion og derefter hver 3.-4. dag til justering af dosis (Figur 5). Glargin 300 IE/ml og degludec justeres hver 5.-7. dag. Det kan være nødvendigt at justere doseringsskemaet i situationer med svær insulinresistens, hvor plasmaglukose ikke ændrer sig nævneværdigt. Det er som hovedregel ikke nødvendigt at dele dosis i morgen og aften, men ved enkeltdoser på over 40–50 IE overvejes en fordeling på flere injektionssteder.\n\nVed meget høje insulindoser (typisk svært insulinresistente patienter) har insulin glargin 300 IE/ml og insulin degludec 200 IE/ml en fordel ved den højere insulinkoncentration per ml. Her kan for insulin glargin gives hhv. 80 enheder (solostar pen) og 160 enheder (double star pen) og for insulin degludec 160 enheder, før enkeltdoser skal fordeles på flere injektionssteder.\n\nPræprandial glukoseværdiÆndring i insulin dosis>12 mmol/l+ 8 IE10-12 mmol/l+ 4-6 IE8-10 mmol/l+ 2-4 IE4-8 mmol/lUændret<4 mmol/l– 2 IE\n\nFigur 5: Præprandielle glukoseværdier målt dagligt af patienten i 3-7 dage før dosisjustering. Skemaet er vejledende, dvs. ændringerne i insulindosis i titreringsfasen samt mål-glukose bør altid vurderes individuelt.\n\nSkift mellem basalinsuliner\n\nBasalinsuliner er alle udviklet til at have en jævn plasmaprofil over døgnet, men har forskellig farmakokinetik (dvs. lægemidlets absorption, metabolisme, fordeling og udskillelse fra organismen), og prisen varierer også betydeligt. Nyere insulinanaloger har længere tid til maksimal plasmakoncentration og halveringstid, hvilket resulterer i en længere virkningsvarighed og stabil plasmakoncentration.\n\nDer kan være flere forskellige grunde til ønske om skift, f.eks.:\n\nat skifte til et billigere/tilskudsberettiget præparat\n\nat skifte til et præparat med mindre risiko for natlig hypoglykæmi\n\nat skifte til et præparat med længere halveringstid\n\nat skifte til et mere koncentreret præparat\n\nat skifte til regime med mere fleksibelt doseringstidspunkt.\n\nEfter skiftet er det vigtigt med tæt opfølgning og blodsukkermonitorering i overgangsperioden og de første behandlingsuger derefter.\n\nFigur 6: Forslag til dosisjustering ved skift af basalinsuliner baseret på farmakokinetik og -dynamik af basalinsuliner. Fra Rationel Farmakoterapi: https://www.ss.dk/da/Udgivelser/2020/Rationel-Farmakoterapi-3-2020.\n\nAlternative insulinregimer\n\nEfter valg af behandlingsregime bør dette principielt udnyttes til bunds. Det vil sige, at behandlingen intensiveres med det valgte regime, så længe det individuelle behandlingsmål ikke er opfyldt (eller kan vedligeholdes) i løbet af 3-6 måneder – indtil man støder på vanskeligheder, der gør det rimeligt at skifte til andet behandlingsregime. Det kunne være hypoglykæmi og/eller vedvarende for høje postprandiale glukosestigninger, der forhindrer, at HbA1c når i mål.\n\nHerefter suppleres fasteblodglukosemåling med glukosemålinger (1½ – 2 timer efter måltiderne) til vurdering af den postprandiale blodglukosestigning. Dette vil afklare, om der bør suppleres med hurtigtvirkende måltidsinsulin.\n\nKorttidsvirkende insulin kan indgå i forskellige insulinregimer i kombination med basalinsulin, dvs. langtidsvirkende analog insulin, der gives 1 gang i døgnet, eller intermediært virkende NPH-insulin, der gives 1-2 gange i døgnet.\n\nInsulinregimer:\n\nBasal/bolus insulinbehandling, dvs. langtidsvirkende insulin 1-2 gange i døgnet + hurtigvirkende insulin til et eller flere måltider – i alt 3-5 injektioner per døgn.\n\nBlandingsinsulin, der gives til et eller flere måltider, dvs. 1-3 gange i døgnet.\n\nValg af regime afhænger af det fastlagte behandlingsmål, forventet komplians (ikke alene med behandling, men også med monitorering inkl. hjemmemåling af blodglukose) og eventuelt et estimat for betacellefunktionen. Bevaret betacellefunktion (stimuleret C-peptid > 600 pmol/L) taler for, at patienten ikke har behov for hurtigtvirkende insulin, og at en kombination med GLP-1 RA kan være løsningen.\n\nOvergang fra basalinsulin til blandingsinsulin\n\nI titreringsfasen anbefales måling af glukoseværdier før og 1½-2 timer efter morgen- og aftensmåltidet indtil tilsigtet kontrol.\n\nBegynd med samme døgndosis fordelt på 1-2 doser, til morgen- eller aftensmåltidet eller fordelt på begge vejledt af målte glukoseværdier.\n\nJuster dosis efter både præ- og postprandiale glukoseværdier indtil tilsigtet kontrol.\n\nOvergang fra basalinsulin eller blandingsinsulin til basal/bolus\n\n– I titreringsfasen anbefales måling af glukoseværdier før de tre hovedmåltider eller før morgenmad og 1½-2 timer efter morgen- og aftensmåltidet.\n\n– Døgndosis basalinsulin fastholdes eller reduceres med ca. 10 %, hvis HbA1c er under 60 mmol/mol. Begynd hurtigvirkende insulin ved at give 10 % af døgndosis til det måltid med den største postprandiale stigning, og øg dosis med 10-15 % hver 3.-5. dag til målet for postprandial glukosekontrol er nået. Tillæg insulin efter samme princip til de øvrige hovedmåltider ved behov.\n\n– Juster måltidsdosis på baggrund af glukoseværdier målt før efterfølgende måltid eller 1½-2 timer efter morgen og aftensmad.\n\nFarmakologisk behandling af blodtryk\n\nRationale for behandling\n\nStudier inkluderende diabetespatienter har vist effekt på mikro- og makrovaskulære komplikationer ved reduktion i systolisk blodtryk (BT) til < 130-135 mmHg (1, 2, 3), mens der er vist en reduktion i risikoen for apopleksi og proteinuri ved reduktion i systolisk BT til < 120 mmHg, dog på bekostning af en let øget forekomst af bivirkninger, primært svimmelhed og stigning i p-kreatinin (4).\n\nEn nylig, stor metaanalyse (5) har vist en 10 % risikoreduktion for kardiovaskulære hændelser pr. 5 mmHg reduktion i systolisk blodtryk helt ned i det normale område (< 120 mmHg), uafhængigt af udgangsværdien for systolisk blodtryk.\n\nBehandlingsmål\n\nUd fra en samlet vurdering af evidensen anbefaler arbejdsgruppen, i overensstemmelse med de seneste fælles guidelines fra det europæiske kardiologiske og hypertensionsselskab (ESC/ESH) og fra Dansk Cardiologisk Selskab (https://nbv.cardio.dk/diabetes), et generelt blodtryksmål på < 130/80 mmHg ved type 2-diabetes, idet man i nogle tilfælde bør sætte højere individuelle mål (BT < 140/85 mmHg), f.eks. ved langvarig diabetes, høj biologisk alder og behandlingsresistens for at undgå bivirkninger.\n\nDiagnostik og behandling af hypertension bør understøttes af hjemme-BT-måling og/eller døgn-BT-måling (6). Reproducerbarheden af enkeltmålinger af blodtryk er ringe, og det er derfor vigtigt at supplere med døgn‐ eller hjemmeblodtryksmåling for at sikre en pålidelig fastlæggelse af niveauet og for at undgå overbehandling af patienter med white coat-hypertension.\n\nBehandlingsmål for blodtryk\n\nValg af behandling\n\n1.-valg: AT2-receptorantagonist (ARB) eller ACE-hæmmer (ACE-I)\n\nVed hypertension er førstevalgspræparatet ARB eller ACE-I. Pga. risikoen for hoste kan ARB foretrækkes frem for ACE-I.\n\nVær opmærksom på:\n\nKalium og eGFR kontrolleres 3-4 uger efter behandlingsstart og dosisændring af ARB eller ACE-hæmmere.\n\nVed behandlingsstart med ARB eller ACE-I ses ofte fald i eGFR. Hvis dette fald er under 30 %, kan behandlingen fortsætte. Falder eGFR mere end 30 %, overvejes væskestatus samt justering/ophør af medicin, der kan påvirke nyrefunktionen, som diuretika, antihypertensiva og NSAID (NB: håndkøbsforbrug).\n\nVed stabilt niveau kontrolleres kalium og eGFR som minimum årligt.\n\nHos patienter med svært nedsat nyrefunktion (eGFR < 30 ml/min/1,73 m2) skal man være opmærksom på dosisreduktion af ACE-I, der udskilles renalt. Det samme gør sig ikke gældende for ARB-præparaterne, der udskilles hepatisk. Konferer evt. med nefrolog.\n\n2.- og 3.-valg: Calciumantagonist eller thiazid-diuretikum\n\nBlandt (dihydropyridin-) calcium-antagonisterne er amlodipin førstevalg pga. pris, bivirkningsprofil, dokumentation og interaktioner. De forskellige (dihydropyridin-) calciumantagonister må i øvrigt indbyrdes betragtes som ligeværdige. Ved udvikling af ødemer under amlodipin-behandling kan lercanidipin forsøges. Blandt thiazid-diuretika anvendes ofte bendroflumetazid, alternativt hydrochlortiazid alene eller i kombinationspræparater. På grund af mulig risiko for hudkræft (7) ved behandling med hydrochlorthiazid foretrækkes bendroflumetazid.\n\nVær opmærksom på:\n\neGFR, natrium og kalium kontrolleres før start, efter 1 måned og herefter 1-2 gange årligt.\n\n4.- og 5.-valg: Beta-blokker, aldosteron-antagonist eller alfa-beta-blokker\n\nVed anvendelse af beta-blokker anbefales metoprolol.\n\nVed anvendelse af alfa-beta-blokker anbefales carvedilol.\n\nVær opmærksom på:\n\nVed anvendelse af aldosteron-antagonist kontrolleres eGFR, natrium og kalium før start, efter 1 måned og herefter 1-2 gange årligt.\n\n6.-valg: Moxonidin eller alfa-blokker\n\nVær opmærksom på:\n\nVed anvendelse af moxonidin måles eGFR før start med henblik på dosisjustering.\n\nEr blodtrykket mere end 150/90 mmHg initialt, kan behandlingen indledes med både 1.- og 2.-valg i kombination.Behandling med mere end 4-5 lægemidler vil ofte være en endokrinologisk, nefrologisk eller kardiologisk speciallægeopgave. Højt saltindtag i kosten kan øge blodtrykket og begrænser effekten på blodtryk af ARB/ACE-I, så saltreduktion er vigtig. Vær opmærksom på, at både GLP-1 RA og SGLT-2-hæmmere kan sænke blodtrykket.\n\nBehandling med NSAID er kontraindiceret hos patienter med svær hypertension og skal anvendes med yderste forsigtighed ved nefropati, hjertesvigt og ikke mindst ved samtidig behandling med ARB/ACE-I. Dual-blokade med ACE-I og ARB anbefales ikke, og reninhæmmer bør ikke anvendes.\n\nSærlige grupper:\n\nVed isoleret systolisk hypertension eller angina pectoris kan med fordel vælges (dihydropyridin-) calciumantagonist.\n\nVed hjertesvigt og/eller ødemer kan med fordel vælges et diuretikum.\n\nVed makroalbuminuri med eGFR < 45 ml/min/1.73 m2 eller utilstrækkelig effekt af thiazid-diuretikum anbefales loop-diuretikum frem for thiazid.\n\nVed tidligere myokardieinfarkt eller atrieflimmer kan med fordel vælges en beta-blokker.\n\nVed hjertesvigt og albuminuri med terapiresistent hypertension kan med fordel anvendes spironolakton som tillæg til diuretika og ACE-I eller ARB. Kombinationen af lavdosis (12,5-25 mg) spironolakton og ACE-I eller ARB ved terapiresistent hypertension er især indiceret ved systolisk hjertesvigt og vedvarende albuminuri. Behandlingen kræver omhyggelig kontrol af elektrolytter og nyrefunktion. Kombinationen skal anvendes med forsigtighed ved eGFR < 45 ml/min/1.73 m2 og pauseres ved dehydrering eller risiko derfor.\n\nFinerenon (Kerendia) er en ny non-steroid aldosteron-antagonist med påvist nyre- og hjertebeskyttende effekt ved type 2 diabetes og kronisk nyresygdom med eGFR ≥25 ml/min/1,73 m2 og vedvarende albuminuri (≥ 30 mg/g) trods behandling med de for patienten maksimalt tolerable doser af ACE-hæmmer/ARB og SGLT2-hæmmer eller hvor SGLT2-hæmmer ikke tolereres/er kontraindiceret. (8, 9). Forekomsten af hyperkaliæmi ved tillæg til RAS-blokade er betydeligt mindre end for spironolakton og evidensen for hjerte-nyrebeskyttelse større; til gengæld er den blodtrykssænkende effekt betydeligt mindre (ca. 4 vs. 10 mm Hg). Se også nedenstående afsnit om albuminuri og nedsat nyrefunktion. Behandlingen skal iværksættes af eller konfereres med speciallæge i nefrologi eller endokrinologi\n\nFarmakologisk behandling af albuminuri og nedsat nyrefunktion\n\nDefinitioner\n\nAlbuminuri er udtryk for nyrepåvirkning og kan forekomme med eller uden påvirket eGFR eller hypertension. Traditionelt er albuminuri blevet gradueret i mikro- og makroalbuminuri – en benævnelse man er ved at forlade til fordel for en inddeling i:\n\nNormal til let forhøjet albuminuri med urin-albumin/kreatinin-ratio < 30 mg/g\n\nModerat forhøjet albuminuri med urin-albumin/kreatinin-ratio på 30-300 mg/g (=mikroalbuminuri)\n\nSvært forhøjet albuminuri med urin-albumin/kreatinin-ratio på 300 mg/g (=makroalbuminuri).\n\nEn forhøjet urin-albuminudskillelse skal konfirmeres ved mindst 2 målinger med 1 til 8 ugers mellemrum pga. den store intraindividuelle variabilitet i urin-albuminudskillelse (30-40 %) samt risiko for fejlkilder (herunder UVI og menstruation).\n\nRationale for behandling\n\nAlbuminuri (albumin/kreatinin-ratio ≥ 30 mg/g) og nedsat nyrefunktion (eGFR<60 ml/min/1,73 m2) er delvist uafhængige og additive risikofaktorer for nyresvigt, men også for hjertekarsygdom og død (1). Over tid udvikler omkring 40 % af alle patienter med type 2-diabetes en albumin/kreatinin-ratio ≥ 30 mg/g (mikroalbuminuri) og 5-10 % får albumin/kreatinin-ratio ≥ 300 mg/g (makroalbuminuri). Kronisk nyresygdom defineres som nedsat nyrefunktion og/eller albuminuri (≥ 30 mg/g) i mindst 3 måneder (1).\n\nRettidig opsporing og behandling af albuminuri kan forebygge progression og reducere risikoen for såvel nyre- som hjertekarsygdom og død (2-4). Den øgede udskillelse af albumin i urinen afspejler udbredt endotelskade i blodkar­rene, som følge af hyperglykæmi og hypertension (5).\n\nDe seneste år er der kommet evidens fra store kardiovaskulære outcome-studier inkluderende en bred population af primært kardiovaskulært syge diabetespatienter med varierende grader af diabetisk nyrepåvirkning (6-9), men også dedikerede studier af diabetespatienter med kronisk nyresygdom med urin-albumin:kreatinin-ratio >200 mg/g og eGFR 20-90 ml/min/1,73 m2 (10;11,14). I disse populationer forebygger SGLT-2-hæmmere fald i eGFR samt nedsætter risiko for nyresvigt, blodpropper i hjerte og hjerne og død som følge af hjerte- eller nyresygdom. Det er vigtigt at bemærke, at selv om den glukosesænkende effekt af SGLT-2-hæmmere aftager kraftigt med faldende nyrefunktion, fastholdes den nyre- og hjertebeskyttende effekt i hvert fald ned til eGFR på 25 ml/min/1,73 m2, uafhængig af HbA1c og af, om patienten har diabetes (11). To uafhængige studier hos diabetespatienter med type 2 diabetes og kronisk nyresygdom med albuminuri≥30 mg/g og eGFR 25-90 ml/min/1,73 m2 har undersøgt den nonsteroide aldosteron-antagonist, finerenon, og vist reduktion i udvikling af nyresvigt og kardiovaskulær sygdom (især mindre forekomst af hospitalisering for hjertesvigt) (12). Subgruppeanalyser tyder på, at effekterne af SGLT2i og finerenon er additive, men der mangler studier mhp dette (13).\n\nDet skal bemærkes at patienter med alene nedsat nyrefunktion (fald i eGFR) uden albuminuri (fx betinget af høj alder) formodentlig vil have en mindre absolut risikoreduktion ved brug af SGLT-2 hæmmer sammenlignet med patienter, som også har albuminuri. Ligeledes er evidensen for absolut risikoreduktion patienter med albuminuri ≥30-200 mg/g ikke lige så god som ved højere grader af albuminuri.\n\nBehandlingsmål\n\nBehandlingsmål for albuminuri\n\nAt stabilisere og hindre progression af albuminurien og tab af nyrefunktion.\n\nDer er tale om en forebyggende behandling, hvor den forventede effekt hos den enkelte patient skal stå i et rimeligt forhold til bivirkninger ved behandlingen og patientens forventede restlevetid. Dette bør overvejes, inden ny behandling iværksættes og ved opfølgning på igangværende behandling.\n\nValg af behandling\n\nBegynd behandling med en AT2-receptorantagonist (ARB) eller en ACE-hæmmer (ACE-I)\n\nBegynd behandling i maksimal tolereret dosis – også selvom BT ≤ 130/80 mm Hg. Effekten er dosisafhængig, så optitrering af dosis er vigtig. Se i øvrigt ovenstående afsnit om hypertensionsbehandling.\n\nTillæg SGLT-2-hæmmer uafhængigt af HbA1c\n\nSGLT-2-hæmmer bør gives ved albuminuri ≥300 mg/g (makroalbuminuri) eller ved albuminuri ≥30 mg/g (mikroalbuminuri) og eGFR < 60 ml/min/1,73 m2\n\nSGLT-2-hæmmer overvejes ved albuminuri ≥30 mg/g (mikroalbuminuri) og eGFR > 60 ml/min/1,73 m2 eller blot eGFR < 60 ml/min/1,73 m2 (svag evidens) SGLT-2-hæmmere anvendes såvel til patienter med eGFR ned til 45 ml/min/1,73 m2 med samtidig glukosesænkende effekt og ved eGFR 20-45 ml/min/1,73 m2, for den organbeskyttende effekt, selvom den glukosesænkende effekt her er minimal. Ved yderligere tab af nyrefunktion, kan behandlingen fortsætte indtil dialyse/transplantation.\n\nOvervej GLP-1-receptor agonister (GLP1-RA)\n\nSåfremt SGLT-2-hæmmer ikke tolereres, eller ved behov for yderligere glukosereduktion overvejes tillæg af GLP1-RA.\n\nOvervej aldosteronblokade ved vedvarende albuminuri\n\nTillæg finerenon 10 mg til ACE-I eller ARB ved vedvarende albuminuri\n\nFinerenon er en ny non-steroid mineralocorticoid receptor (aldosteron-)antagonist, som har vist nyre- og hjertebeskyttende effekt ved type 2 diabetes og kronisk nyresygdom med eGFR ≥25 ml/min/1,73 m2 og vedvarende albuminuri (≥ 30 mg/g) trods behandling med de for patienten maksimalt tolerable doser af ACE-hæmmer/ARB og SGLT2-hæmmer eller hvor SGLT2-hæmmer ikke tolereres/er kontraindiceret. Opstart af finerenon behandling er primært en opgave for endokrinologer og nefrologer. Behandlingen er aktuelt godkendt som tillæg til RAS-blokade og SGLT2-hæmmer ved albuminuri ≥30 mg/g og eGFR 25-60 ml/min/1.73m2 (men kan formentlig bruges ved højere eGFR når FIGARO studiet er vurderet af EMA). Kalium skal være under 4,8 mmol/l (evt <5,0) når behandlingen startes (med 10 mg daglig), og den pauseres ved dehydrering eller risiko herfor og/eller ved kalium >5,5 mmol/l. Dosis øges til 20 mg daglig hvis kalium er under 4,8 mmol/l Behandling er forbundet med øget risiko for hyperkaliæmi, hvorfor eGFR og kalium kontrolleres før start, efter 1 måned og herefter 1-2 gange årligt. Finerenon er modsat spironolakton ikke associeret med gynækomasti og seksuelle bivirkninger, og forekomsten af hyperkaliæmi synes at være mindre ved finerenon end ved spironolakton. Randomiserede studier har ikke undersøgt hvorvidt kombinationen af SGLT2-hæmmer og finerenon har additiv gavnlig effekt på albuminurien.\n\nHerudover optimeres den blodsukker-, lipid- og blodtrykssænkende behandling, og antitrombotisk behandling vil ofte være indiceret.\n\nMonitorering af patienter med albuminuri\n\nAlbumin/kreatinin-ratio og eGFR følges hos patienter med albumin/kreatinin-ratio ≥ 30 mg/g (moderat forhøjet/mikroalbuminuri) med måneders interval, indtil albumin/kreatinin-ratioen er stabiliseret. Ved stabilisering af albuminurien måles albumin/kreatinin-ratio mindst en gang om året, mhp. at detektere evt. progression af albuminurien. Reduceres albuminurien, nedsættes risikoen for såvel nyre- som hjertekarsygdom og død (2-4).\n\nKriterier for henvisning til endokrinolog eller nefrolog kan variere med regionale og lokale forløbsprogrammer.\n\nVed stigende albumin/kreatinin-ratio, trods maksimal behandling med ARB eller ACE-I, kan man overveje kontakt til endokrinolog mhp. vejledning og evt. henvisning til ambulant forløb. Patienter med urin-albumin/kreatinin-ratio ≥ 300 mg/g (svært forhøjet/makroalbuminuri) bør som hovedregel vurderes i diabetesambulatorium.\n\nDer henvises til nefrolog, når eGFR <30 ml/min/1,73m2, eller hvis der er et hastigt fald i nyrefunktionen (> 5 ml/min/1,73m2 pr år) eller ved svær albuminuri (albumin/kreatinin-ratio > 700 mg/g) ved mindst to målinger.\n\nFarmakologisk behandling af dyslipidæmi\n\nRationale for behandling\n\nSelvom type 2-diabetes typisk er ledsaget af dyslipidæmi med flere ændringer i lipidprofilen (lavt HDL-kolesterol, højt triglycerid), er særligt LDL-kolesterolniveauet associeret med den absolutte kardiovaskulære risiko og er derfor afgørende for behandlingsindikationen og behandlingsmål. Evidensen er hovedsagelig baseret på behandling med statiner (1-4), men der er tilkommet evidens for en effekt på den kardiovaskulære risiko af ezetimibe (5) og PCSK-9-hæmmere (6,7) i tillæg til statinbehandling.\n\nBehandlingsmål\n\nLDL-kolesterol < 2,6 mmol/l og mindst 50 % reduktion fra udgangsniveau\n\nPatienter uden kendt hjerte-kar-sygdom eller øvrige risikofaktorer\n\nLDL-kolesterol < 1,8 mmol/l og mindst 50 % reduktion fra udgangsniveau\n\nPatienter med kendt cerebral iskæmi eller perifer arteriel insufficiens.\n\nPatienter med albuminuri, eGFR<60 ml/min/1.73 m2 eller ≥3 af følgende faktorer:\n\nAlder > 60 år\n\nMandligt køn\n\nFamiliær disposition til tidlig debut af kardiovaskulær sygdom (< 55 år for mænd, < 65 år for kvinder)\n\nDysreguleret hypertension > 130/80 mmHg trods behandling\n\nDyslipidæmi LDL > 1,8 mmol/l trods behandling\n\nRygning ≥ 10 pakkeår.\n\nLDL-kolesterol < 1,4 mmol/l og mindst 50 % reduktion fra udgangsniveau\n\nPatienter med dokumenteret iskæmisk hjertesygdom.\n\nValg af behandling\n\n1.-valg\n\nBegynd behandling med statin; atorvastatin 40 mg dagligt eller rosuvastatin 20 mg dagligt.\n\nAtorvastatin og rosuvastatin kan øges til henholdsvis 80 og 40 mg ved behov for yderligere effekt. Ved diabetes og samtidig iskæmisk hjertesygdom anbefales det at behandle med maksimal dosis. Til patienter med nedsat eGFR anbefales primært atorvastatin.\n\nBivirkninger til statinbehandling\n\nForekomsten af bivirkninger til statinbehandling er meget lav. Myopati forekommer på placeboniveau i kliniske studier. Et nyligt studie (8) viste, at patienter, der angav at være statin-intolerante, ikke havde flere bivirkninger på behandling end på placebo.\n\nVed muskelsmerter (myalgi) uden klinisk betydningsfuld muskelenzymstigning anbefales derfor behandlingsforsøg med flere forskellige statiner (mindst 3) og i reducerede doser, inden man kan tale om reel statin-intolerans. I enkelte tilfælde med vedvarende symptomer kan man opnå et acceptabelt resultat med lave doser atorvastatin eller rosuvastatin nogle gange om ugen.\n\nVær opmærksom på:\n\nVed påbegyndelse af statinbehandling og ved dosisændring måles ALAT før behandling, efter en måneds behandling og derefter 1-2 gange årligt. Hvis koncentrationen stiger til mere end 3 gange øverste normale grænse, seponeres behandling.\n\nKreatininkinase måles før behandling ved prædisponerende faktorer for rhabdomyolyse (f.eks.ældre > 65 år, kvinder, nedsat nyrefunktion, ukontrolleret hypothyroidisme, alkoholmisbrug, arvelige muskulære sygdomme i familien). Måles desuden ved uforklarlige muskelsmerter. Hvis koncentrationen er mere end 4 gange øverste normalgrænse, bør behandlingen ikke påbegyndes/pauseres behandlingen, til muskelsymptomerne forsvinder. Behandlingen kan evt. genoptages ved lavest mulig dosis. Ved P-kreatinkinase > 10 gange øverste normalgrænse samt ved mistanke om rhabdomyolyse seponeres statinbehandlingen.\n\nØvrig lipidsænkende behandling\n\nDer kan tilføjes ezetimibe 10 mg, hvis derehov for supplerende behandling for at nå behandlingsmålet.\n\nVær opmærksom på:\n\nVed mistanke om myopati eller ved kreatinkinase over 10 gange øverste normalgrænse skal ezetimibe seponeres.\n\nVed vedvarende svær hypertriglyceridæmi (triglycerid > 8-10 mmol/l) trods diæt, statinbehandling, regulation af hyperglykæmi og elimination af anden årsag (feks. alkohol, thyreotoxicose) kan der suppleres med fibrat(gemfibrozil). Kombination af fibrat og statin øger dog risikoen for bivirkninger, og kombination med simvastatin bør helt undgås.\n\nHvis LDL-målet ikke er opfyldt trods højdosis statin suppleret med ezetimibe, overvejes at tillægge en anionbytter,hvis man er tæt på behandlingsmålet (mangler 10-15 % LDL-reduktion), inden behandling med proprotein-konvertase-subtilisin/kexin-type 9 (PCSK-9) -hæmmer overvejes.\n\nPCSK-9-hæmmer overvejes, hvis\n\nLDL-kolesterol > 3,0 mmol/l trods maksimal tolereret lipidsænkende behandling og diabetes med mikro-/makroalbuminuri.\n\nLDL-kolesterol > 2,6 mmol/l trods maksimal tolereret lipidsænkende behandling og diabetes med iskæmisk hjertesygdom, perifer arteriel sygdom eller iskæmisk apopleksi/TCI.\n\nDer vil være en gruppe af patienter, som ikke har nået deres behandlingsmål, men som ikke vil opfylde kriterierne for PCSK-9-hæmmer-behandling.\n\nBehandling med PCSK-9-hæmmere er dyr specialistbehandling og kan iværksættes via henvisning til specialafdeling i kardiologi eller endokrinologi, hvorfra medicinen udleveres.\n\nMeget højt LDL (> 5 mmol/l) og behandlingsresistens skal give overvejelser om familiær hyperkolesterolæmi og henvisning til udredning på lipidklinikker. Ud over højt LDL taler en positiv familieanamnese, senexantomer, arcus cornae og xantelasmata for diagnosen.\n\nAntitrombotisk behandling\n\nDer er ikke evidens for primær profylakse til alle diabetespatienter (1), idet risikoen for bivirkninger, f.eks. blødning fra mave-tarm-kanalen, anses for at være betydelig.\n\nBehandling med acetylsalicylsyre 75 mg/dag bør tilbydes diabetespatienter med:\n\nHjerte-kar-sygdom og/eller nyresygdom (albuminuri, eGFR<60 ml/min/1.73 m2)\n\nBehandling med acetylsalicylsyre 75 mg/dag overvejes til diabetespatienter med:\n\nTre eller flere af følgende faktorer:\n\nAlder > 60 år\n\nMandligt køn\n\nFamiliær disposition til tidlig debut af kardiovaskulær sygdom (< 55 år for mænd, < 65 år for kvinder)\n\nDysreguleret hypertension > 130/80 mmHg trods behandling\n\nDyslipidæmi LDL > 1,8 mmol/l trods behandling\n\nRygning > 10 pakkeår\n\nClopidogrel kan anvendes som alternativ, hvis acetylsalicylsyre ikke tåles.\n\nVisitation\n\nSom udgangspunkt diagnosticeres og følges patienter med T2DM i almen praksis. Kriterierne for hospitalshenvisning er:\n\nMistanke om type 1 diabetes\n\nSvært regulerbar T2DM og/eller tendens til hypoglykæmi\n\nBehandlingsmålet kan ikke opnås i almen praksis med behov for kompleks behandling\n\nSignifikante komplikationer f.eks. fodproblemer, nefropati, svær retinopati (proliferativ og maculopati) og autonom neuropati.\n\nGraviditet og T2DM (se særskilt NBV)\n\nMed PLO-overenskomsten 2017 for almen praksis er der lagt op til, at den praktiserende læge søger specialistrådgivning telefonisk eller via elektronisk korrespondance frem for og forud for henvisning.\n\nOpfølgning\n\nDer henvises til de regionale forløbsbeskrivelser for type 2 diabetes\n\nAPPENDIX\n\nFarmakologisk behandling af specielle grupper\n\nPatienter med diabetes og hjertekarsygdom/hjertesvigt\n\nDefinitioner\n\nHjerte-kar-sygdom omfatter iskæmisk hjertesygdom, cerebral iskæmi (apoplexi eller TCI) og perifer arteriel insufficiens (ankel-brachialindex mindre end 0.9).\n\nHjertesvigt omfatter hjertesvigt med nedsat pumpefunktion (HFrEF) (ejection fraction (EF) < 40 %) og hjertesvigt med bevaret pumpefunktion, men kliniske tegn på hjertesvigt (HFpEF).\n\nForekomst\n\nPrævalensen af type 2-diabetes har de senere år været stigende, hvilket betyder, at et stort antal patienter lever med kroniske komplikationer. Dette er især tilfældet for hjerte-kar-sygdom, som findes hos > 100.000 personer med type 2-diabetes.\n\nSamtidig er faldende incidensrater observeret for både hjerte-kar-sygdom, cerebrovaskulær sygdom, hjertesvigt og amputationer. Fra 1995-2017 er overdødeligheden i forhold til baggrundsbefolkningen uden diabetes faldet ca. 0,7 % per år (1).\n\nRationale for behandling\n\nDer er i de senere år kommet en lang række store kardiovaskulære outcome-studier inkluderende en bred population af primært kardiovaskulært syge diabetespatienter. Disse har vist, at brug af SGLT-2-hæmmere og GLP-1 RA reducerer forekomsten af MACE (major adverse cardiovacular event defineret som nonfatal myokardieinfarkt, cerebral iskæmi eller kardiovaskulær død) (2-9), hjertesvigt med nedsat LVEF (10-12) og med bevaret pumpefunktion (13-15). Desuden er der vist reduktion i forekomsten af nonfatal iskæmisk stroke (16,17). For både SGLT-2-hæmmere og GLP-1 RA er effekterne på de kardiovaskulære endepunkter (inklusive hjertesvigt) uafhængige af HbA1c. Der mangler data for HbA1c-niveauer < 48 mmol/mol. Nedenfor gennemgås, hvilke stofgrupper som er indiceret hvornår, samt den kardiovaskulære profil.\n\nBehandlingsmål\n\nBehandlingsvalg\n\nVed iskæmisk hjertesygdom\n\nEn SGLT-2-hæmmer eller en GLP-1 RA skal foretrækkes uanset HbA1c-niveau. Implementering af SGLT-2-hæmmer/GLP-1 RA må ikke forsinkes af optitrering af metformin. Her kan metformin tillægges efter initiering af SGLT-2-hæmmer/GLP-1 RA. En patient, som allerede er i metforminbehandling, når hjertesygdom konstateres, skal som hovedregel fortsætte med denne, når man tillægger SGLT-2-hæmmer eller en GLP-1 RA uanset HbA1c niveau. Ved bivirkninger ved metformin eller ønske fra patientens side kan metformin dosis reduceres uden tab af dengavnlige effekt af SGLT-2-hæmmer og GLP-1-RA.\n\nSGLT-2-hæmmerne empagliflozin, dapagliflozin og canagliflozin sænker den kardiovaskulære risiko.\n\nGLP-1 RA liraglutid, semaglutid og dulaglutid sænker den kardiovaskulære risiko.\n\nDPP-4-inhibitorer og de nyere generationer af sulfonylurinstof, gliclazid og glimepirid har en neutral kardiovaskulær profil.\n\nInsulin har en neutral kardiovaskulær effekt.\n\nVed hjertesvigt\n\nNedenstående gælder både patienter med hjertesvigt med nedsat og bevaret pumpefunktion.\n\n1.-valg af farmakologisk behandling er SGLT-2-hæmmer (Canagliflozin, Dapagliflozin og Empagliflozin). Implementering af SGLT-2-hæmmer må ikke forsinkes af optitrering af metformin. Her kan metformin tillægges efter initiering af SGLT-2-hæmmer. En patient, som allerede er i metforminbehandling, når hjertesvigt konstateres, skal som hovedregel fortsætte med denne (se ovenfor), men have tillagt SGLT-2-hæmmer uanset HbA1c niveau.\n\nGLP-1 RA har beskeden/ingen beskyttende effekt ved hjertesvigt. Grundet manglende erfaring frarådes GLP-1 RA ved udtalt hjertesvigt\n\nDPP-4-inhibitorer – dog fraset saxagliptin, som øger indlæggelse for hjertesvigt – har en neutral effekt.\n\nDe nyere generationer af sulfonylurinstof (gliclazid og glimepirid) har en neutral effekt\n\nInsulin har neutral effekt, men kan give væskeretention\n\nPioglitazon frarådes ved iskæmisk hjertesygdom på grund af risikoen for hjertesvigt, især i kombination med insulin\n\nVed cerebral iskæmi\n\nDer er ingen studier med cerebral iskæmi som primært endepunkt. Patienter med cerebral iskæmi indgår i de store kardiovaskulære studiers kompositte endepunkter.\n\n1.-valg af farmakologisk behandling er metformin i kombination med GLP-1 RA (semaglutid, dulaglutid). Dette ser ud til at reducere tilfælde af nonfatal cerebral iskæmi.\n\nSGLT-2-hæmmere ser ud til at have lille/ingen effekt på risikoen for nonfatal cerebral iskæmi.\n\nDer er ikke data på øvrige antidiabetika.\n\nVed perifer arteriel insufficiens\n\nDer er ingen studier med perifer arteriel insufficiens som primært endepunkt. Patienter med perifer arteriel insufficiens indgår i de store kardiovaskulære studiers kompositte endepunkter.\n\n1.-valg af farmakologisk behandling er metformin i kombination med SGLT-2-hæmmere eller GLP-1 RA. Der er for canagliflozin i et enkelt studie fundet øget forekomst af amputationer. Dette er ikke fundet i studier for øvrige SGLT-2-hæmmere.\n\nDer er ikke data på øvrige antidiabetika.\n\nMonitorering\n\nHos alle voksne patienter med diabetes anbefales:\n\nÉn gang årligt at spørge til kardiovaskulære symptomer (primært dyspnø, perifere ødemer og ubehag i brystet) samt opmærksomhed på fund af uregelmæssig puls i forbindelse med blodtrykskontrol.\n\nEKG på diagnosetidspunktet, ved kardiovaskulære symptomer og ved fund af uregelmæssig puls.\n\nDer mangler evidens for at anbefale rutinemæssig billeddiagnostisk screening for koronar hjertesygdom hos asymptomatiske diabetespatienter.\n\nVed kardiovaskulære symptomer, abnormt EKG eller anden mistanke om hjertesygdom henvises til hjerteafdeling eller kardiolog med henblik på nærmere undersøgelse.\n\nPatienter med diabetes og nyresygdom\n\nDefinition\n\nNyresygdom klassificeres og gradueres ud fra et estimeret mål for den glomerulære filtrationsrate (eGFR), urin-albuminudskillelse og evt. andre bagvedliggende sygdomme ud over diabetes. Kronisk nyresygdom defineres som nedsat nyrefunktion (eGFR<60 ml/min/1,73 m2) og/eller albuminuri (≥ 30 mg/g) i mindst 3 måneder(1). Albuminuri (albumin/kreatinin-ratio ≥ 30 mg/g) og nedsat nyrefunktion (eGFR<60 ml/min/1,73 m2) er delvist uafhængige og additive risikofaktorer for nyresvigt, men også for hjertekarsygdom og død (1).\n\nTidligere skelnede man mellem diabetisk nyresygdom (moderat forhøjet/mikroalbuminuri) med samtidig ledsaget nedsat eGFR (under 60 ml/min/1,73 m2 og diabetisk nefropati (svært forhøjet albuminuri/makroalbuminuri uden anden oplagt årsag). Disse er nu erstattet af ovenstående definition på nyresygdom.\n\nDer er dog fortsat tale om et kontinuum, hvor samtidig tilstedeværelse af både albuminuri og anden mikroangiopati (f,eks, retinopati) taler for diabetisk årsag til nyresygdom.\n\nDet skal bemærkes at patienter med alene nedsat nyrefunktion (fald i eGFR) uden albuminuri (fx betinget af høj alder) formodentlig vil have en mindre absolut risikoreduktion ved brug af SGLT-2 hæmmer sammenlignet med patienter, som også har albuminuri. Ligeledes er evidensen for absolut risikoreduktion patienter med albuminuri ≥30-200 mg/g ikke lige så god som ved højere grader af albuminuri.\n\nNyrebiopsi er almindeligvis ikke påkrævet, men kan være indiceret ved kort diabetesvarighed, fravær af diabetisk retinopati og samtidig tegn på alvorlig nyresygdom eller eGFR under 60 ml/min/1,73 m2 i mere end tre måneder\n\nForekomst\n\nOver tid udvikler 5-10 % af patienterne diabetisk nefropati (1), og der ses stigende incidensrater for kronisk nyresygdom hos diabetespatienter, som til dels kan skyldes en “healthy survivor“-effekt samt øget brug af RAS-blokade og SGLT-2-hæmmere. Ikke desto mindre er kronisk nyrepåvirkning et dårligt prognostisk tegn, der skal være opmærksomhed på.\n\nRationale for behandling\n\nSe afsnit om farmakologisk behandling af hypertension samt albuminuri.\n\nBehandlingsmål\n\nHbA1c 48-58 mmol/mol\n\nPatienter med diabetisk nefropati har øget risiko for hypoglykæmi, så blodglucose reguleres mindre stramt, hvis patienten behandles med insulin eller sulfonylurinstoffer.\n\nBlodtryk <130/80 mmHg\n\nDet generelle behandlingsmål for blodtrykket ved type 2-diabetes målt ved konsultations-, hjemme- og døgnblodtryksmålinger.\n\nReduktion eller stabilisering af albuminurien samt bevarelse af nyrefunktion.\n\nValg af behandling\n\nVed diabetisk nyresygdom søges behandlingen optimeret som beskrevet i afsnit om albuminuri.\n\nAlle bør være i behandling med en AT2-receptorantagonist (ARB) eller en ACE-hæmmer (ACE-I) og optimeret lipid- og blodtrykssænkende behandling. Antitrombotisk behandling vil ofte være indiceret.\n\nAlle uanset HbA1c tillægges en SGLT-2-hæmmer: SGLT-2-hæmmer bør gives ved albuminuri ≥300 mg/g (makroalbuminuri) eller ved albuminuri ≥30 mg/g (mikroalbuminuri) og eGFR < 60 ml/min/1,73 m2.SGLT-2-hæmmerovervejes ved albuminuri ≥30 mg/g (mikroalbuminuri) og eGFR > 60 ml/min/1,73 m2 eller blot eGFR < 60 ml/min/1,73 m2 (svag evidens)\n\nSGLT-2-hæmmere anvendes såvel til patienter med eGFR ned til 45 ml/min/1,73 m2 med samtidig glukosesænkende effekt og kan overvejes ved eGFR 20-45 ml/min/1,73 m2, for den organbeskyttende effekt, selvom den glukosesænkende effekt her er minimal. Ved yderligere tab af nyrefunktion, kan behandlingen fortsætte indtil dialyse/transplantation.\n\nVed albuminuri ≥30 mg/g, eGFR 30-60 ml/min/1,73m2 og kalium <4,8 (evt <5,0) mmol/l trods RAS blokade og behandling med SGLT2-hæmmer anbefales tillæg af finerenon (eneste nonsteroide MRA med dokumenteret hjerte og nyrebeskyttende effekt).\n\nVed eGFR <60 ml/min/1,73 m2 skal der uanset albuminuri-status ved medicingennemgang være opmærksomhed på nefrotoksiske medikamenter (f,eks NSAID, lithium, radiologiske kontrastmidler og aminoglykosider). Medicin der udskilles uomdannet renalt, skal eventuelt dosisreduceres (f.eks metformin).\n\nFigur 7: viser faldende nyrefunktion (eGFR) og daglig dosis for de mest anvendte antidiabetika. Lånt med tilladelse fra Dansk Nefrologisk Selskab fra rapporten ”Diabetisk nyresygdom ved type 2-diabetes; 2021”\n\nMonitorering af patienter med diabetisk nyresygdom\n\nPatienten med diabetisk nyresygdom følges med kontrol 1-2 gange årligt af\n\nblodprøve (eGFR, elektrolytter, Hgb)\n\nurin-albumin/kreatinin ratio\n\nblodtryk\n\nVægt/vurdering af ødemer.\n\nKriterier for henvisning til endokrinolog eller nefrolog kan variere med regionale og lokale forløbsprogrammer.\n\nPatienter med albumin/kreatinin-ratio ≥300 mg/g (makroalbuminuri) bør som hovedregel følges i diabetesambulatorium. Henvis til nefrolog, når eGFR er < 30 ml/min/1,73 m2, eller hvis der er et hastigt fald i nyrefunktionen (> 5 ml/min/1,73m2 pr år) eller ved betydelig, svær albuminuri (albumin/kreatinin-ratio 700 mg/g) ved mindst to målinger.\n\nPatienter med diabetes og svær overvægt\n\nDefinition\n\nPatienter med type 2-diabetes og svær overvægt (Body Mass Index (BMI) > 30kg/m2).\n\nForekomst\n\nI Danmark har ca. 17 % af voksne svær overvægt og hos personer med type 2-diabetes har ca. 40 % svær overvægt (1).\n\nRationale for behandling\n\nStudier har vist, at SGLT-2-hæmmer, GLP-1 RA og dual agonist princippet, GIP/GLP-1 RA, ud over at bedre den glykæmiske kontrol også besidder egenskaber, som reducerer kropsvægten og dermed bidrager yderligere til at forbedre den generelle metaboliske kontrol (2,3). Hovedparten af de studier, som er gennemført med patienter med type 2-diabetes og svær overvægt (gennemsnitlig BMI ca. 32 kg/m2), har vist, at GLP-1 RA og GIP/GLP-1 RA behandling er mere egnet til at bibringe såvel bedre glykæmisk kontrol som et vægttab, der er lidt større end f.eks. behandling med en SGLT-2-hæmmer.\n\nUd over anvendelse som antidiabetisk behandling er GLP-1 RA også tilgængelig under indikationen svær overvægt, i form af liraglutide (Saxenda). En nyere GLP-1 RA semaglutide (Wegowy) 2,4 mg ugenligt er godtkendt af lægemiddelmyndighederne og bliver markedsført i Danmark primo 2023. Dual agonist GIP/GLP-1 RA, tirzepatide afventer godkendelse af lægemiddelmyndighederne ift. indikationen svær overvægt.\n\nStudier med liraglutide 3,0 mg dagligt (4) har demonstreret vægttab på ca. 8 % af udgangsvægten og studier med semaglutide 2,4 mg ugentlig har demonstreret vægttab op til ca. 15 % af udgangsvægten hos personer med svær overvægt uden følgesygdomme (5) og op til 10 % hos personer med svær overvægt og type 2-diabetes (6). Man skal være opmærksom på, at der ved ophør af behandling med semaglutide typisk ses øgning af vægten mod udgangspunktet (25) Hos patienter med type 2-diabetes og svær overvægt grad 2-3 (BMI over 35 kg/m2) kan man overveje at anvende semaglutide (Wegowy) 2,4 mg ugentlig eller liraglutide (Saxenda) 3 mg dagligt. Tilskud til behandling med semaglutide er endnu ikke fastlagt og det er fortsat svært at opnå individuelt tilskud til liraglutide på indikationen fedme. Dual agonist GIP/GLP-1 RA, tirzepatide (Mounjaro), har i et nyligt afsluttet studie hos personer uden type 2-diabetes med gennemsnitlig BMI 38 kg/m2, demonstreret vægttab op til 21 % af udgangsvægten (7). Hos personer med type 2 diabetes med gennemsnitligt BMI 32 kg/m2 og hba1c 63 mmol/mol, har behandling med tirzepatide tilsvarende demonstreret reduktion i HbA1c på ca. 20 mmol/mol og vægttab omkring 13% (8).\n\nVed indirekte sammenligning mellem GLP-1 RA (semaglutide 1 mg/uge) og SGLT-2-hæmmeren (empagliflozin 25 mg/dag) sås en gennemsnitlig forbedring i HbA1c på ca. 0,8 % (7 mmol/mol) og reduktion i kropsvægt på knap 2 kg i favør af semaglutide (9). Højere dosering af GLP-1 RA semaglutide (2 mg/uge), har sammenlignet med semaglutide 1 mg/uge, demonstreret bedre glykæmisk regulation med reduktion i HbA1c på hhv. 2,2 og 1,9 % og større vægttab på ca. 1 kg (10). Oral GLP-1 RA (semaglutide 14 mg daglig) reducerer HbA1c med gennemsnitligt 1,4 % (15 mmol/mol) og kropsvægten med godt 3 kg sammenlignet med placebo (11)\n\nModsat den subkutane GLP-1 RA (semaglutide), som i et studie har vist superiority (12), er den orale formulering af GLP-1 RA (semaglutide) i et andet studie non-inferior i forhold til et sammensat kardiovaskulært endepunkt (4).\n\nFarmakologisk behandling\n\nI forhold til kombinationen af type 2-diabetes og svær overvægt er følgende rationelt:\n\n1.-valg er metformin.\n\n2.-valg er GLP-1 RA og/eller SGLT-2-hæmmer\n\nGLP-1 RA-behandling giver ud over forbedret glykæmisk regulation også reduktion i kropsvægten på op til 5-6 kg sammenlignet med placebo.\n\nSGLT-2-hæmmer-behandling giver ud over forbedret glykæmisk regulation også reduktion i kropsvægten på 2-3 kg.\n\nGLP-1 RA (semaglutide 1 mg ugentlig) giver i tillæg til SGLT-2-hæmmer-behandling ud over forbedret glykæmisk regulation også yderligere reduktion i kropsvægten på ca. 4 kg.\n\nGLP-1 RA (semaglutide 2 mg) ugentlig giver sammenlignet med semaglutide 1 mg ugentlig forbedret glykæmisk regulation også yderligere reduktion i kropsvægten på ca. 1 kg.\n\nGIP/GLP-1 RA behandling giver hos personer med type 2 diabetes reduktion i kropsvægten på ca 13% og væsentlig forbedring i glykæmisk regulation.\n\nKirurgisk behandling\n\nSåfremt medicinsk behandling ikke kan bibringe en tilstrækkelig glykæmisk kontrol hos patienter med type 2-diabetes og svær overvægt grad 2-3 (BMI over 35 kg/m2), kan man i Danmark henvise disse til vurdering om egnethed til bariatrisk kirurgi (13). De kirurgiske indgreb, som tilbydes i Danmark, er Roux-en-Y gastrisk bypass (RYGB) og Sleeve gastrektomi (SG) (14). Ved begge indgreb opnås relativt store og blivende vægttab med en gennemsnitlig reduktion på omkring 20-40 % af udgangsvægten, hvilket svarer til et absolut vægttab på 25-50 kg, hvor størrelse af vægttabet i absolut kg i det væsentligste er relateret til udgangsvægten (15). Af de to kirurgiske metoder er effekten af RYGB bedst dokumenteret, og der foreligger for denne procedure mere end 20 år post-operativ opfølgning, som dokumenterer bl.a. en reduceret mortalitet (16).\n\nKirurgisk behandling (RYGB eller SG) giver i forhold til intensiv nonfarmakologisk plus intensiv farmakologisk behandling en betydelig forbedring i den glykæmiske regulation, inkl. remission af diabetes samt en reduktion i kropsvægten på ca. 20 % (17).\n\nFem år efter bariatrisk kirurgi ses komplet remission (HbA1c < 42 mmol/mol i mindst 1 år; sv.t. American Diabetes Associations (ADA) kriterier) hos 43 % og partiel remission (HbA1c < 48 mmol/mol i mindst 1 år; sv.t. ADA’s kriterier) hos 51 %. Der ser ud til at være forskel på RYBG og SG, i RYGB’s favør, i forhold til at opnå både komplet og partiel diabetesremission postoperativt (18,19).\n\nLangtidsdata (over 5 år) hos patienter, som har gennemgået RYGB, viser, at 35-50 % af de patienter, som har haft remission, på et senere tidspunkt vil få behov for farmakologisk behandling af deres type 2-diabetes, men den gennemsnitlige tid i diabetesremission hos disse er ca. 8 år (20).\n\nBariatrisk kirurgi hos patienter med insulinbehandlet type 2-diabetes og lang diabetesvarighed (over 10 år) har vist, at ca. 70 % af patienterne fortsat var uden insulinbehandling 4 år efter kirurgi (21).\n\nForbedring i glykæmisk regulation eller remission af type 2-diabetes menes at ske som en følge af selve vægttabet kombineret med ændringerne i de anatomiske forhold i mave-tarm-kanalen, hvor specielt tarmhormoner som f.eks. GLP-1 spiller en central rolle (22).\n\nDet kan anbefales at overveje at henvise personer med type 2-diabetes og BMI over 35kg/m2 til kirurgisk vurdering.\n\nLang diabetesvarighed (over 8 år) og behandling med insulin bør haves in mente, da disse forhold er forbundet med nedsat chance for diabetesremission og større risiko for recidiv efter en opnået diabetesremission (20). Fem år efter et kirurgisk indgreb vil knap 90 % have oplevet én eller flere problemer i relation til det kirurgiske indgreb, men på trods af det rapporterer < 10 % af patienterne ringere selv-rapporteret helbred (23,24).\n\nMonitorering efter fedmekirurgi\n\nPatienter skal følges livsvarigt med regelmæssig kontrol og årlig status. Der henvises til Dansk Endokrinologisk guideline (https://endocrinology.dk/nbv/andre-endokrinologiske-sygdomme/non-kirurgisk-behandling-af-svaer-overvaegt/).\n\nPatienter med diabetes og fremskreden alder\n\nDefinitioner\n\nDe raske/uafhængige: Maksimalt 1-2 konkurrerende sygdomme ud over type 2-diabetes. Ingen funktionsbegrænsninger. Kognitivt intakt.\n\nDe komplekse/skrøbelige: Tre eller flere konkurrerende lidelser og/eller lettere påvirkning af de kognitive funktioner.\n\nDe svært syge: En eller flere af følgende: i slutstadiet af kronisk sygdom, moderat til svær demens, to eller flere funktionsnedsættelser. Mange plejehjemsbeboere, men der kan også være tale om patienter i eget hjem.\n\nRationale for behandling\n\nType 2-diabetes er hyppigt forekommende hos ældre (iflg. WHO er ældre personer ≥ 65 år), og disse patienter kræver særlig opmærksomhed. Høj kronologisk alder i sig selv giver dog ikke anledning til ændringer i principper for forebyggelse, diagnostik og behandling.\n\nBegrebet skrøbelighed (”frailty”) bliver ofte benyttet i den internationale litteratur. Der eksisterer ikke nogen entydig dansk definition, men skrøbelighed kan beskrives som en tilstand med biologisk øget sårbarhed, hvor selv minimal belastning/stress kan medføre alvorlige funktionsproblemer. Skrøbelighed er ikke i sig selv funktionsbegrænsende, selv om mange skrøbelige personer har problemer med funktionsevne (1). Særlig opmærksomhed bør rettes mod de skrøbelige patienter, der på grund af fysisk eller mental svækkelse er i risiko for afhængighed af andre, faldtendens, nedsat mobilitet, vægttab, desorientering eller personlighedsændringer (2-5). Der vil ofte være behov for at ændre behandling, behandlingsmål og forventning til selvinddragelse i behandlingen.\n\nBehandlingsmål\n\nHos de raske ældre kan man, i samråd med patienten, vælge at fastholde relativt stramme HbA1c-behandlingsmål, omkring < 53-58 mmol/mol, forudsat at patientens almentilstand ikke forværres, og at man kan undgå væsentlige bivirkninger, specielt hypoglykæmi. I denne gruppe kan det være nødvendigt at acceptere et højere blodtryksmål, f.eks. < 140/85 mmHg, for at undgå uhensigtsmæssige hændelser, herunder ortostatisme med risiko for fald. Behandling med lipidsænkende medicin kan fastholdes efter generelle anbefalinger, hvis det tolereres.\n\nHos de komplekse/skrøbelige ældre kan HbA1c-behandlingsmålet yderligere tillempes, < 64-69 mmol/mol. Her skal man være særlig opmærksom på symptomer på hyperglykæmi og akutte komplikationer som respons på dysregulering; dehydrering, nykturi, ringe sårheling og risiko for hyperosmolær hyperglykæmi. På linje med de raske ældre kan det være nødvendigt at acceptere et højere blodtryksmål, f.eks. < 140/85 mmHg, for at undgå uhensigtsmæssige hændelser, herunder ortostatisme med risiko for fald. Dog bør et BT < 130/80 mmHg fortsat tilstræbes hos visse højrisikopatienter, herunder patienter med tidligere stroke eller progredierende nyreinsufficiens, såfremt det lader sig gøre. Behandling med lipidsænkende medicin kan fastholdes efter generelle anbefalinger, hvis det tolereres. Ved behov for at reducere polyfarmaci hos ældre patienter med komplekse sygdomsbilleder kan seponering af statiner overvejes.\n\nHos de svært syge ældre er det primære mål symptomfrihed. Ved øget faldtendens kan man overveje at lægge behandlingsmålet for blodtrykket endnu højere, f.eks. ved < 150/90 mmHg. Når livets afslutning nærmer sig, kan symptomlindring være det eneste behandlingsmål. Hos patienter med kort forventet restlevetid er en gavnlig effekt af lipidsænkende behandling næppe sandsynlig, hvorfor fravalg af opstart eller eventuelt seponering af igangværende behandling må overvejes.\n\nEndelig skal der udvises forsigtighed ved fortolkning af HbA1c hos ældre, eftersom der i denne population oftere forekommer komorbiditeter, der kan have indflydelse på erythrocytlevetiden, hvilket kan lede til en underestimering af den reelle værdi. Det gælder følgende tilstande: kronisk nyreinsufficiens, hæmodialyse, erythopoietin-behandling, anæmi, hæmoglobinopatier, nylig blodtransfusion eller hæmatologiske sygdomme.\n\nBehandlingsmål fordelt på patientkarakteristika*\n\nPatientkarakteristikaGlykæmisk kontrol\n\n(HbA1c (mmol/mol))\n\nBlodtryk\n\n(mmHg)\n\nLipiderDe raske53-58< 140/85Statinbehandling, hvis tolereretDe komplekse <64-69< 140/85Statinbehandling, hvis tolereretDe svært sygeUndgå hypoglykæmi og symptomatisk hyperglykæmi< 150/90Overvej fordele og ulemper*Tabellen er en adaption af behandlingsmålstabellen udarbejdet af American Diabetes Association (ADA) og er en del af deres behandlingsvejledning af ældre med diabetes (4).\n\nValg af behandling\n\nLivsstilsintervention\n\nÆldre diabetespatienter bør rådgives om livstilsintervention med baggrund i deres individuelle situation. Dog er der særlige forhold, der gør sig gældende hos ældre, som man bør være opmærksom på, eksempelvis:\n\nEr tyggefunktion, appetit og adgangen til mad tilstrækkelig?\n\nEr der tilstrækkeligt væskeindtag, så dehydrering undgås?\n\nVed sondeernæring er der ofte store udsving i glukoseniveauer, der ofte kræver justering af den glukosesænkende behandling.\n\nEr der mulighed for tilpasset fysisk aktivitet?\n\nFarmakologisk behandling\n\nMange ældre er storforbrugere af lægemidler, og hyppigheden af polyfarmaci (behandling med ≥ 5 lægemidler) stiger med alderen (54 % hos ≥ 75-årige) med deraf følgende øget risiko for medicinbivirkninger, interaktioner og manglende compliance. Ca. 10 % af alle sygehusindlæggelser af ældre kan relateres til uhensigtsmæssig medicinering. Ny medicin afprøves typisk blandt yngre, men anvendes ofte til de ældre, og der mangler ofte viden om virkninger og bivirkninger af mange af de kombinationer af lægemidler, som ældre behandles med. Det taler for tilbageholdenhed med lægemiddelbehandling af ældre, ikke mindst når det gælder forebyggelse af diabetiske følgesygdomme (15-17).\n\nOverordnet behandles ældre efter den generelle behandlingsalgoritme, dog med særlig opmærksomhed på bivirkningsprofil ved valg af medicin. Den kardiovaskulære effekt af behandling med såvel GLP-1 som SGLT2 er gavnlig både for dem over 65 år og 75 år (10). DPP4 har udvist en neutral effekt på kardiovaskulære outcomes, uden en forskel i den yngre og ældre population (13-15). Statinbehandling er bedst undersøgt hos patienter under 75 år, men synes dog at reducere kardiovaskulær risiko relativt lige meget hos yngre og ældre patienter. Behandlingsmålene kan hos ældre reduceres ved bivirkninger. Det er generelt øget risiko for bivirkninger såsom myopati og rhabdomyolyse hos ældre over 70 år.\n\nÆldre har øget risiko for alvorlig hypoglykæmi, og der er samtidig risiko for inadækvat reaktion på symptomer på hypoglykæmi. Det anbefales derfor at anvende glukosesænkende medikamenter med lav risiko for hypoglykæmi.\n\nBivirkninger hos ældre kan være diskrete, mindre karakteristiske og fejlagtigt blive tolket som forværring af eksisterende sygdom, tegn på ny sygdom eller udtryk for normal aldring.\n\nHyppige medicinbivirkninger hos ældre patienter med type 2-diabetes:\n\nFald og svimmelhed: Øget risiko ved diuretika og antihypertensiva inkl. betablokkere (ortostatisk blodtryksfald, overbehandling og bradykardi). Brug af betablokker er uhensigtsmæssigt hos patienter med bradykardi (< 50/min), 2.-grads AV-blok eller 3.-grads AV-blok (risiko for 3.-grads AV-blok, asystoli). Ved initiering af SGLT-2-hæmmer bør evt. diuretika-dosis reduceres for at mindske risikoen for dehydrering.\n\nKvalme, diarre, smagsforstyrrelser, vægttab og underernæring: Øget risiko ved f.eks. metformin og GLP-1 RA. Kan sekundært give dehydrering og faldtendens.\n\nHypoglykæmi med fald, forvirring og risiko for koma: Øget risiko ved insulin og sulfonylurinstoffer, især dem med lang virkningsvarighed, f.eks. glimepirid). Gliclazid anbefales på grund af minimal risiko for hypoglykæmi. I forhold til insulin foretrækkes engangsdoseret langtidsvirkende præparater. Husk at revurdere dosis løbende.\n\nBetablokker kan maskere hypoglykæmisymptomer.\n\nNedsat nyrefunktion og hyperkalæmi: Øget risiko ved ACE-I og ARB.\n\nMavesmerter og mavesår: Øget risiko ved mange antidiabetika, specielt metformin samt acetylsalicylsyre.\n\nForstoppelse: Øget risiko ved diuretika (dehydrering).\n\nUrinsyregigt: Øget risiko ved thiaziddiuretika.\n\nTræthed, forvirring og svækket hukommelse pga elektrolytforstyrrelser: Øget risiko ved thiaziddiuretika (hyponatriæmi og hypokalæmi). Volumen depletering er i nogle studier set mere hyppigt hos ældre, om end risikoen for akut nyresvigt stadig er reduceret ved SGLT2 behandling i denne gruppe (14-15).\n\nGenitale svampeinfektioner/UVI ved brug af SGLT-2-hæmmerbehandling synes muligvis være hyppigere hos ældre, der foreligger dog modstridende evidens (14-15).\n\nMuskelsmerter: Hos ældre over 75 år kan ved iskæmisk hjertekarsygdom overvejes at starte med Atorvastatin 40 mg eller Rosuvastatin 20 mg i modsætning til de maksimale doser, som iværksættes hos yngre patienter. Ved lav muskelmasse og øget risiko for bivirkninger må overvejes at starte statinbehandling i yderligere reduceret dosis. Ved behov for at reducere polyfarmaci hos ældre patienter med komplekse sygdomsbilleder kan seponering af statin overvejes.\n\nKompleksiteten af type 2-diabetes og betydelig komorbiditet hos ældre medfører ofte, at mange forskellige læger fra forskellige specialer og andre sundhedsfaglige kan være involveret i behandlingen af patienten. Det kræver et velfungerende samarbejde mellem patient, pårørende, almen praksis, hospitaler, praktiserende øjenlæger, fodterapeuter, diætister, den kommunale sygepleje og hjemmepleje.\n\nPatienter med psykisk sygdom og risiko for diabetes\n\nDefinition og forekomst\n\nPatienter med svær psykisk sygdom som skizofreni og bipolar lidelse har en betydelig øget risiko for udvikling af type 2-diabetes, der til dels hænger sammen med livsstil og dels med de psykofarmaka, der anvendes i behandlingen. Studier har endvidere vist en 40-60 % øget forekomst af diabetes ved depression.\n\nBehandling af patienter med psykiske lidelser frembyder ofte særlige problemer. Sygdomme som f.eks. skizofreni og bipolære tilstande er forbundet med en betydelig overdødelighed med tab af 15-20 leveår. Somatiske lidelser, herunder metabolisk syndrom og diabetes spiller en væsentlig rolle og skyldes en kombination af genetisk disposition, underbehandling, uhensigtsmæssig livsstil med nedsat fysisk aktivitet og rygning, samt ikke mindst bivirkninger til psykofarmakologisk behandling. Studier fra bl.a. almen praksis har vist, at øget fokus på denne patientkategori kan reducere overdødeligheden.\n\nEn række meget anvendte psykofarmaka kan medføre vægtstigning og dermed øget risiko for diabetes.\n\nHøj risiko Ældre højdosis-typiske antipsykotika, clozapin og olanzapin\n\nIntermediær risiko Risperidon og quetiapin\n\nLav risiko Aripiprazol, ziprasidon, lurasidon\n\nI en nylig vejledning fra Medicinerrådet (1) anbefales nu primært start af antipsykotika med en mere hensigtsmæssig metabolisk profil.\n\nHerudover ses vægtøgning ved behandling med lithium, valproat, ved flere nyere antidepressiva som mianserin og mirtazepin, og ved ældre tricyliske antidepressiva.\n\nDiabetisk ketoacidose og psykofarmaka\n\nDiabetes præsenterer sig klinisk forskelligt hos patienterne, og særligt for psykiatriske patienter kan antipsykotika-betinget diabetisk ketoacidose (DKA) være den initiale sygdomsmanifestation. Årsagerne til DKA er multifaktoriel, men skyldes ofte manglende compliance under akut somatisk sygdom og omfatter svær hyperglykæmi, metabolisk acidose, dehydrering og elektrolytforstyrrelser. Mekanismen bag antipsykotisk-betinget DKA er ikke klarlagt, men er ofte karakteriseret ved debut kort efter påbegyndelse af antipsykotisk behandling og er derfor ikke udelukkende relateret til vægtøgning. HbA1c stiger ofte hurtigt, og en direkte effekt på betacellerne kan være en årsag. Mænd over 30 år er overrepræsenterede, og forløbet er præget af højere mortalitet end ved DKA hos patienter med type 1-diabetes. Information til patienterne om DKA-symptomer ved start af behandlingen er derfor vigtig, især ved præparater med høj risiko som olanzapin.\n\nValg af behandling\n\nPatienter, der har fået konstateret diabetes, følges på vanlig vis med en årlig statusundersøgelse og mellemliggende kontrol efter behov. Behandling og behandlingsmål følger den generelle algoritme.\n\n-valg er metformin.\n\nVed behov for supplerende 2.-valgs behandling anbefales anvendelse af SGLT-2 hæmmere og/eller GLP-1 RA på baggrund af den kardioprotektive og vægtreducerende effekt. Denne patientgruppe er dog ofte karakteriseret ved dårlig økonomi, hvorfor anden kombination med sulfonylurinstof (gliclazid og glimepirid) kan være et nødvendigt alternativ.\n\nMonitorering af patienter i antipsykotisk behandling\n\nPatienter, der påbegynder antipsykotisk behandling, kan med fordel tilbydes livsstilsintervention, som evt. kan foregå tværfagligt mellem psykiater, fysioterapeut, diætist og ergoterapeut, med udgangspunkt i den enkeltes tilstand og behov og afhængigt af de lokale tilbud. Patienten skal ved en årlig statusundersøgelse have målt vægt, taljeomfang, BT, lipider og HbA1c mhp. tidlig opsporing af diabetes. Såfremt der under den psykofarmakologiske behandling opstår forværring af type 2-diabetes, vægtøgning over 5 %, dyslipidæmi eller hypertension, kan præparatskift evt. overvejes i samråd med den behandlende psykiater.\n\nGlukokortikoidbehandling og diabetes\n\nDefinitioner\n\nGlukokortikoidinduceret diabetes: Morgen-blodsukker (BS) over 7 mmol/l eller vilkårligt BS over 11,1 mmol/l målt 2 dage i træk efter initiering af peroral steroidbehandling. Ofte vil det ikke-fastende BS eftermiddag/aften være er forhøjet grundet glukokortikoidernes farmakodynamik (1).\n\nBemærk, at HbA1c ikke benyttes i definitionen.\n\nForekomst\n\nIncidensen af glukokortikoidinduceret diabetes opgøres fra 30 til 70 % med stigende incidens ved højere doser glukokortikoid (2,3). Størst udfordring ses ved langvarig (over 1 måned) systemisk steroidbehandling med høje doser (mere end 30 mg/dag i over 5 dage). Et andet problem er intermitterende højdosis steroidbehandling i forbindelse med cancer-kemoterapi, som indebærer forskellig behandling på steroiddage vs. ikke-steroiddage.\n\nRationale for behandling\n\nEffekten på glukosemetabolismen er afhængig af det anvendte glukokortikoids farmakodynamiske egenskaber. Ved peroral prednisolonbehandling gives behandlingen typisk om morgenen, og glukoseniveauet følger derfor et typisk mønster med relativt lave glukoseværdier om morgenen, som stiger gradvist i løbet af dagen og forstærkes af måltiderne til en maksimal værdi midt på aftenen. Effekten når et maksimum ca. 12-16 timer efter prednisolondoseringen og falder betydeligt natten igennem. Heri ligger den største terapeutiske udfordring, hvis og når der er behov for farmakologisk behandling.\n\nBehandlingsmål\n\nEt præcist behandlingsmål er ikke defineret. En international guideline (6) anbefaler BS mellem 4-12 mmol/l, men det bør individualiseres baseret på alder og komorbiditet (f.eks. svært syge patienter eller terminale cancerpatienter). Et pragmatisk målblodsukker er mellem 5-15 mmol/l.\n\nValg af behandling\n\nOverordnet er behandling af steroidinduceret diabetes præget af mangel på længerevarende randomiserede studier og god evidens. Særlig evidensen for behandling af middeldosis (10-30 mg prednisolon) er dårligt belyst.\n\nNedenstående forslag til behandlingsregimer og insulindoser er empirisk baseret og vil ofte passe til prednisolonbehandling givet oralt morgen (6). Gives prednisolondosis 2 gange dagligt, eller gives f.eks. dexametason, synes basalinsuliner med længere virkningsvarighed (f.eks. glargin fremfor NPH) at være en fordel (3). Behandlingen varetages af eller evt. i samråd med endokrinologer.\n\nBehandlingsforslag er dels inddelt efter prednisolondoser og dels efter, om patienten har kendt diabetes. Der vil være lokale forskelle i, hvilket behandlingsregime som foretrækkes.\n\nLavdosis glukokortikoidbehandling (≤ 10 mg prednisolon dagligt)\n\nPatienter med nyopstået steroidinduceret diabetes:\n\nSom udgangspunkt initieres i\n\nTåles metformin ikke, kan sulfonylurinstof (gliclacid frem for glimepirid pga. halveringstiden) vælges som første præparat. Dog bør det ikke kombineres med insulinbehandling.\n\nEventuelt tillæg af anden antidiabetika (sulfonylurinstof, DPP-4-hæmmere, GLP-1 RA, SGLT-2-hæmmere).\n\nPatienter med allerede kendt diabetes:\n\nVed initiering af lavdosis glukokortikoidbehandling intensiveres den antiglykæmiske behandling med tillæg af 1-2 glukosesænkende lægemidler, jf. behandlingsalgoritmen for type 2-diabetes. Er den glykæmiske kontrol ikke tilfredsstillende, påbegyndes insulinbehandling. I så fald seponeres evt. sulfonylurinstof.\n\nPatienter med allerede kendt diabetes i insulinbehandling:\n\nInsulindosis øges afhængig af glukosemålingerne.\n\nHøjdosis glukokortikoidb"
    }
}