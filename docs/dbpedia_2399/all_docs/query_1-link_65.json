{
    "id": "dbpedia_2399_1",
    "rank": 65,
    "data": {
        "url": "https://www.w3.org/Translations/WCAG22-nl/",
        "read_more_link": "",
        "language": "en",
        "title": "Richtlijnen voor Toegankelijkheid van Webcontent (WCAG) 2.2",
        "top_image": "",
        "meta_img": "",
        "images": [
            "https://www.w3.org/StyleSheets/TR/2016/logos/W3C"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [],
        "publish_date": "2024-03-26T00:00:00",
        "summary": "",
        "meta_description": "De Richtlijnen voor Toegankelijkheid van Webcontent (WCAG) 2.2 bevatten een groot aantal aanbevelingen om webcontent toegankelijker te maken. Het volgen van deze richtlijnen maakt content toegankelijker voor meer mensen met functiebeperkingen, waaronder blindheid en slechtziendheid, doofheid en gehoorverlies, leerproblemen, cognitieve beperkingen, motorische beperkingen, spraakproblemen, overgevoeligheid voor licht en combinaties daarvan; maar het voorziet niet in elke gebruikersbehoefte van mensen met deze beperkingen. Deze richtlijnen zijn van toepassing op de toegankelijkheid van webcontent op computers, laptops, tablets en mobiele apparaten. Het volgen van deze richtlijnen maakt webcontent doorgaans ook beter bruikbaar voor gebruikers in het algemeen.",
        "meta_lang": "nl",
        "meta_favicon": "",
        "meta_site_name": "",
        "canonical_link": "https://www.w3.org/TR/WCAG22/",
        "text": "Achtergrond van WCAG 2\n\nDe Richtlijnen voor Toegankelijkheid van Webcontent (WCAG) 2.2 definiëren hoe je webcontent toegankelijker maakt voor mensen met een functiebeperking. Toegankelijkheid betreft een breed scala van functiebeperkingen, waaronder visuele, auditieve, fysieke, spraak-, cognitieve, taal-, leer- en neurologische functiebeperkingen. Hoewel deze richtlijnen een breed scala van aandachtspunten bestrijken, zijn ze niet in staat om in de behoeften van mensen met alle soorten, gradaties en combinaties van functiebeperkingen te voorzien. Deze richtlijnen maken webcontent ook beter bruikbaar voor ouderen, bij wie de vaardigheden door ouderdom veranderen, en verbeteren de bruikbaarheid voor gebruikers in het algemeen.\n\nWCAG 2.2 is ontwikkeld door middel van het W3C process in samenwerking met individuen en organisaties wereldwijd, met het doel om een gemeenschappelijke standaard voor toegankelijkheid van webcontent te leveren, die internationaal tegemoetkomt aan de behoeften van individuen, organisaties en overheden. WCAG 2.2 bouwt voort op WCAG 2.0 [WCAG20] en WCAG 2.1 [WCAG21], die op hun beurt voortbouwen op WCAG 1.0 [WAI-WEBCONTENT] en is ontworpen om breed van toepassing te zijn op verschillende webtechnologieën voor nu en in de toekomst en om testbaar te zijn met een combinatie van automatisch testen en menselijke evaluatie. Voor een inleiding tot WCAG, zie het Web Content Accessibility Guidelines (WCAG) Overview.\n\nTijdens het definiëren van aanvullende criteria voor cognitieve, taal- en leerbeperkingen werden we geconfronteerd met aanzienlijke uitdagingen, waaronder een korte tijdlijn voor de ontwikkeling en ook het bereiken van consensus over testbaarheid, uitvoerbaarheid, en internationale overwegingen van voorstellen. Werk op dit gebied wordt voortgezet in toekomstige versies van WCAG. We moedigen auteurs aan om te verwijzen naar onze aanvullende documenten over het verbeteren van de inclusie voor mensen met functiebeperkingen, inclusief leer- en cognitieve beperkingen, slechtziendheid en andere beperkingen.\n\nWebtoegankelijkheid hangt niet alleen af van de toegankelijkheid van content maar ook van de toegankelijkheid van webbrowsers en andere user agents. Authoring tools hebben ook een belangrijke rol in webtoegankelijkheid. Voor een overzicht van hoe deze componenten van webontwikkeling en interactie samenwerken, zie:\n\nEssential Components of Web Accessibility\n\nUser Agent Accessibility Guidelines (UAAG) Overview\n\nAuthoring Tool Accessibility Guidelines (ATAG) Overview\n\nWaar dit document verwijst naar WCAG 2, worden alle versies van WCAG bedoeld die beginnen met 2.\n\nVergelijking met WCAG 2.1\n\nWCAG 2.2 werd gestart met als doel om het werk van WCAG 2.1 voort te zetten: Het verbeteren van de aanbevelingen over toegankelijkheid voor 3 grote groepen: gebruikers met een leer- of cognitieve functiebeperking, slechtzienden en gebruikers met functiebeperkingen bij het gebruik van mobiele apparaten. Er werden veel voorstellen gedaan en geëvalueerd en de Werkgroep heeft uiteindelijk een aantal van deze voorstellen uitgewerkt. De definitieve succescriteria in deze versie zijn gebaseerd op de structurele eisen uit WCAG 2.0, de duidelijkheid en impact van de voorstellen en de tijdlijn. Volgens de Werkgroep zijn de aanbevelingen voor toegankelijkheid van webcontent voor al deze gebieden in WCAG 2.2 aanzienlijk verbeterd, maar de Werkgroep benadrukt dat deze richtlijnen niet in alle behoeften van gebruikers voorzien.\n\nWCAG 2.2 bouwt voort op en is compatibel met de voorgaande versie WCAG 2.1. Dit betekent dat webpagina's die conformeren aan WCAG 2.2 ook conformeren aan WCAG 2.1. Er zijn eisen toegevoegd die voortbouwen op 2.1 en 2.0. WCAG 2.2 heeft 1 succescriterium verwijderd, namelijk 4.1.1 Parsen. Auteurs die beleidsmatig verplicht zijn om te voldoen aan WCAG 2.0 of 2.1, kunnen hun content bijwerken naar WCAG 2.2, maar moeten mogelijk blijven testen op en rapporteren over 4.1.1. Auteurs die meer dan 1 versie van de richtlijnen volgen, moeten rekening houden met de hierna volgende aanvullingen.\n\nNieuwe kenmerken in WCAG 2.2\n\nWCAG 2.2 bouwt voort op WCAG 2.1 met de toevoeging van nieuwe succescriteria en hun definities, richtlijnen om de toevoegingen te structureren. Deze aanpak met aanvullingen helpt om duidelijk te maken dat sites die conformeren aan WCAG 2.2 ook conformeren aan WCAG 2.1. De Accessibility Guidelines Werkgroep beveelt aan dat sites WCAG 2.2 als nieuw conformiteitsniveau gebruiken, zelfs wanneer formele verplichtingen verwijzen naar eerdere versies, zodat zij een verbeterde toegankelijkheid kunnen bieden en inspelen op toekomstige veranderingen in beleid.\n\nDe volgende succescriteria zijn toegevoegd aan WCAG 2.2:\n\n2.4.11 Focus niet bedekt (minimum) (AA)\n\n2.4.12 Focus niet bedekt (uitgebreid) (AAA)\n\n2.4.13 Focusweergave (AAA)\n\n2.5.7 Sleepbewegingen (AA)\n\n2.5.8 Grootte van het aanwijsgebied (minimum) (AA)\n\n3.2.6 Consistente hulp (A)\n\n3.3.7 Overbodige invoer (A)\n\n3.3.8 Toegankelijke authenticatie (minimum) (AA)\n\n3.3.9 Toegankelijke authenticatie (uitgebreid) (AAA)\n\nDe nieuwe succescriteria kunnen verwijzen naar nieuwe termen die ook zijn toegevoegd aan de verklarende woordenlijst en deel uitmaken van de normatieve vereisten van de succescriteria.\n\nWCAG 2.2 introduceert ook nieuwe secties met details over aspecten van de specificatie die van invloed kunnen zijn op privacy en security.\n\nNummering in WCAG 2.2\n\nOm verwarring te voorkomen bij gebruikers die veel waarde hechten aan achterwaartse compatibiliteit met WCAG 2 versies, zijn de nieuwe succescriteria in WCAG 2.2 aan het einde van de reeks succescriteria van de betreffende richtlijn toegevoegd. Hierdoor hoeft de paragraafnummering van de succescriteria in WCAG 2 niet te worden aangepast. Dat zou wel noodzakelijk zijn geweest als de nieuwe succescriteria tussen de bestaande succescriteria waren toegevoegd. Het gevolg is wel dat de succescriteria van elke richtlijn niet meer per conformiteitsniveau zijn gegroepeerd. De volgorde van de succescriteria van elke richtlijn geeft geen informatie over het conformiteitsniveau; dit kan alleen worden afgeleid uit de indicaties (A / AA / AAA) bij het betreffende succescriterium. De WCAG 2.2 Quick Reference biedt een mogelijkheid om succescriteria, gegroepeerd per conformiteitsniveau, te bekijken samen met andere filter- en sorteermogelijkheden.\n\nConformiteit met WCAG 2.2\n\nWCAG 2.2 gebruikt hetzelfde conformiteitsmodel als WCAG 2.0. Het is de bedoeling dat sites die conformeren aan WCAG 2.2 ook conformeren aan WCAG 2.0 en WCAG 2.1. Dit betekent dat ze voldoen aan de eisen in alle beleidsmaatregelen die verwijzen naar WCAG 2.0 of WCAG 2.1, terwijl ook beter wordt voldaan aan de behoeften van gebruikers van het huidige web."
    }
}