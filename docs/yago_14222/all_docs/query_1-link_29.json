{
    "id": "yago_14222_1",
    "rank": 29,
    "data": {
        "url": "https://www.bbc.com/pidgin/tori-61511328",
        "read_more_link": "",
        "language": "en",
        "title": "Dada Habi Yar'Adua: Why Nigeria presidential aspirants dey visit Musa Yar'Adua mama",
        "top_image": "https://ichef.bbci.co.uk/news/1024/branded_pidgin/A71F/production/_124838724_mediaitem124838723.jpg",
        "meta_img": "https://ichef.bbci.co.uk/news/1024/branded_pidgin/A71F/production/_124838724_mediaitem124838723.jpg",
        "images": [
            "https://a1.api.bbc.co.uk/hit.xiti?s=598342&s2=70&p=pidgin.news.story.61511328.page&x1=[urn%3Abbc%3Acps%3Acurie%3Aasset%3A88a4019d-3431-4c3e-895c-3f072545a32a]&x2=[responsive]&x3=[news-pidgin]&x4=[pcm]&x7=[article]&x8=[simorgh-nojs]&x9=[Dada%2520Habi%2520Yar'Adua%3A%2520Why%2520Nigeria%2520presidential%2520aspirants%2520dey%2520visit%2520Musa%2520Yar'Adua%2520mama%2520-%2520BBC%2520News%2520Pidgin]&x11=[2022-05-20T20%3A00%3A24.000Z]&x12=[2022-05-20T20%3A00%3A24.000Z]&x13=[Katsina%2Bstate~Nigeria~Nigerian%2Belections%2B2023]&x14=[292384e1-08b1-4424-8937-8bbdd50f7104~3d5d5e30-dd50-4041-96d5-c970b20005b9~ad97dddb-ea75-4493-a4ed-95ad1477049f]&x16=[WS%20-%20Educate%20me]&x17=[Katsina%2Bstate~Nigeria~Nigerian%2Belections%2B2023]",
            "https://ichef.bbci.co.uk/ace/ws/640/cpsprodpb/C88E/production/_124824315_91d864f4-2f14-49c5-93a3-539f0b0fc7d1.jpg.webp",
            "https://ichef.bbci.co.uk/ace/ws/640/cpsprodpb/A71F/production/_124838724_mediaitem124838723.jpg.webp",
            "https://ichef.bbci.co.uk/ace/ws/640/cpsprodpb/DE13/production/_124815865_sarakiii.jpg.webp",
            "https://ichef.bbci.co.uk/ace/ws/640/cpsprodpb/17A53/production/_124815869_ftek3m4wiaavagt.jpg.webp",
            "https://ichef.bbci.co.uk/ace/ws/640/cpsprodpb/3B93/production/_124815251_wikevisitshajia.jpg.webp",
            "https://ichef.bbci.co.uk/ace/ws/640/cpsprodpb/58FF/production/_124838722_1b7aa9bf-3b7b-4dbb-9e30-d6c5010878ad.jpg.webp",
            "https://ichef.bbci.co.uk/ace/ws/640/cpsprodpb/1702B/production/_124815249_10007520_637083326388568_1759942374_n.jpg.webp",
            "https://ichef.bbci.co.uk/ace/ws/660/cpsprodpb/3FD5/production/_124114361_yemiosinbajo.jpg.webp",
            "https://ichef.bbci.co.uk/ace/ws/660/cpsprodpb/176F7/production/_123419959_mediaitem123419958.jpg.webp",
            "https://ichef.bbci.co.uk/ace/ws/660/cpsprodpb/1EC3/production/_124657870_27682a9a-c6c0-4bdf-ac6c-74bcff9662d5.jpg.webp",
            "https://ichef.bbci.co.uk/ace/ws/400/cpsprodpb/1ce6/live/863d7c60-6063-11ef-b970-9f202720b57a.jpg.webp",
            "https://ichef.bbci.co.uk/ace/ws/400/cpsprodpb/7c8f/live/922e81d0-60a0-11ef-ac2e-0dde5f4fd683.jpg.webp",
            "https://ichef.bbci.co.uk/ace/ws/400/cpsprodpb/ebfd/live/f08ea7b0-5fcd-11ef-8b3a-855e585a4dd6.jpg.webp",
            "https://ichef.bbci.co.uk/ace/ws/400/cpsprodpb/d2be/live/d760d1c0-5fe9-11ef-8c32-f3c2bc7494c6.jpg.webp",
            "https://ichef.bbci.co.uk/ace/ws/400/cpsprodpb/c531/live/af3299b0-5fab-11ef-8c32-f3c2bc7494c6.jpg.webp",
            "https://ichef.bbci.co.uk/ace/ws/400/cpsprodpb/4148/live/116d0af0-5f86-11ef-b970-9f202720b57a.jpg.webp",
            "https://ichef.bbci.co.uk/ace/ws/400/cpsprodpb/9e5c/live/14418a50-5f1b-11ef-aca5-6ffe5d06c346.jpg.webp",
            "https://ichef.bbci.co.uk/ace/ws/400/cpsprodpb/de5b/live/2e486be0-5ee3-11ef-8c32-f3c2bc7494c6.jpg.webp"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [
            "BBC News Pidgin",
            "www.facebook.com"
        ],
        "publish_date": "2022-05-20T20:00:24+00:00",
        "summary": "",
        "meta_description": "Yar'Adua na household name for Nigeria sake of two political figures from Katisna state.",
        "meta_lang": "",
        "meta_favicon": "https://static.files.bbci.co.uk/ws/simorgh-assets/public/pidgin/images/icons/icon-192x192.png",
        "meta_site_name": "BBC News Pidgin",
        "canonical_link": "https://www.bbc.com/pidgin/tori-61511328",
        "text": "20 May 2022\n\nYar'Adua na household name for Nigeria sake of two political figures from Katsina state.\n\nGeneral Shehu Musa Yar'Adua and President Umaru Musa Yar'Adua na di two household names.\n\nDi two don die since but dem leave a legacy of good name for area of governance.\n\nLately, some presidential aspirants dey visit dia mama, Hajia Habi Yar'Adua. But why?\n\nAlthough for Africa, e good to dey respect mama and papa, BBC Pidgin try find out wetin dey special for here.\n\nDem dey follow take picture or video to show say dem sef show for Mama Yar'Adua and Yar'Adua sisters side.\n\nVice President Yemi Osinbajo, former Vice President Atiku Abubakar and former Senate President Bukola Saraki recent visit her.\n\nFormer govnor Peter Obi, Govnors Emmanuel Udom and Nyesom Wike also don show face for Hajiyya Aya Dada side since dis year begin.\n\nAnd all of dem na Nigeria presidential aspirants from di two major political parties APC and PDP.\n\nHowever, di time wey some of dem go visit her be wen dem go to tok sorry for di death of a family member, recently.\n\nSo make we chook eye look who dis mama be and why Nigerian presidential aspirants dey visit her house.\n\nWetin be di main reason politicians dey visit dis Hajia?\n\nOne professor from di University of Abuja point to two reasons wey make.\n\nProfessor Nazif Abdullahi Darma say di woman na pesin wey everibodi respect for north.\n\nE say politicians dey visit am sake of say she be mama of ogbongbe politician wey be former president of Nigeria.\n\nDarma tok say di mama for important to di north for politicians even though she no dey influence voting.\n\n\"If pesin dey find di acceptance of Katsina pipo and oda northers, politicians sabi say to visit dis woman go bring advantage for dem\".\n\nOne political scientist for University of Abuja say no proof dey say to visit mama Yar'adua mean say you go get di votes from di north.\n\nAbubakar Kari tok say: \"But if you sabi politics, you go know say e dey likely say dem go blacklist dat kain candidate\".\n\nKarisay di mama dey respected but also tok say Hajia Dada no go fit make di move say dis na who pipo go vote for during election.\n\nWho be Hajia Aya Dada Yar'Adua?\n\nHajia Aya Dada Yar'Adua na di mama of ogbonge politicians dem from north-western Nigeria.\n\nAmong her children na former Katsina govnor Umaru Musa Yar'Adua wey later become di Nigerian president.\n\nDi woman husband na minister during im own time and God bless dem wit pikin wey be president and deputy head of state.\n\nShe also be di mama of Shehu Musa Yar'Adua wey be di vice president for Olusegun Obasanjo between 1979-1982."
    }
}