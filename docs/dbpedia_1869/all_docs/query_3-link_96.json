{
    "id": "dbpedia_1869_3",
    "rank": 96,
    "data": {
        "url": "https://en.belgiazwiedzanie.com/de-hann.html",
        "read_more_link": "",
        "language": "en",
        "title": "De Haan",
        "top_image": "https://buycoffee.to/btn/buycoffeeto-btn-primary.svg",
        "meta_img": "https://buycoffee.to/btn/buycoffeeto-btn-primary.svg",
        "images": [
            "https://buycoffee.to/btn/buycoffeeto-btn-primary.svg",
            "https://en.belgiazwiedzanie.com/uploads/4/4/8/9/44899007/dsc-2137_1.jpg",
            "https://en.belgiazwiedzanie.com/uploads/4/4/8/9/44899007/dsc-2139_1.jpg",
            "https://en.belgiazwiedzanie.com/uploads/4/4/8/9/44899007/dsc-2150_1.jpg",
            "https://en.belgiazwiedzanie.com/uploads/4/4/8/9/44899007/dsc-2156_1.jpg",
            "https://en.belgiazwiedzanie.com/uploads/4/4/8/9/44899007/dsc-2228.jpg",
            "https://en.belgiazwiedzanie.com/uploads/4/4/8/9/44899007/dsc-2234.jpg",
            "https://en.belgiazwiedzanie.com/uploads/4/4/8/9/44899007/dsc-2242_1.jpg",
            "https://en.belgiazwiedzanie.com/uploads/4/4/8/9/44899007/dsc-2235.jpg",
            "https://en.belgiazwiedzanie.com/uploads/4/4/8/9/44899007/dsc-2236.jpg",
            "https://en.belgiazwiedzanie.com/uploads/4/4/8/9/44899007/dsc-2126.jpg",
            "https://en.belgiazwiedzanie.com/uploads/4/4/8/9/44899007/dsc-2155.jpg",
            "https://en.belgiazwiedzanie.com/uploads/4/4/8/9/44899007/dsc-2157_1.jpg",
            "https://en.belgiazwiedzanie.com/uploads/4/4/8/9/44899007/dsc-2173_1.jpg",
            "https://en.belgiazwiedzanie.com/uploads/4/4/8/9/44899007/dsc-2197.jpg",
            "https://en.belgiazwiedzanie.com/uploads/4/4/8/9/44899007/dsc-2205.jpg",
            "https://en.belgiazwiedzanie.com/uploads/4/4/8/9/44899007/dsc-2164.jpg",
            "https://en.belgiazwiedzanie.com/uploads/4/4/8/9/44899007/dsc-2179.jpg",
            "https://en.belgiazwiedzanie.com/uploads/4/4/8/9/44899007/dsc-2185_1.jpg",
            "https://buycoffee.to/btn/buycoffeeto-btn-primary.svg"
        ],
        "movies": [],
        "keywords": [],
        "meta_keywords": [
            "De Haan",
            "Le Coq",
            "belle épogue",
            "Albert Einstein",
            "Trammelant."
        ],
        "tags": null,
        "authors": [],
        "publish_date": null,
        "summary": "",
        "meta_description": "De Haan to najpiękniejszy nadmorski kurort na 64-kilometrowym pasie belgijskiego wybrzeża. Założony w XIX wieku stał się ulubionym miejscem wypoczynku francuskojęzycznej arystokracji i bogatych belgów.",
        "meta_lang": "pl",
        "meta_favicon": "",
        "meta_site_name": "BELGIA",
        "canonical_link": "https://www.belgiazwiedzanie.com/de-hann.html",
        "text": "Do projektu zaangażowano niemieckiego planistę Josepha St​​übbena. Zaproponowanym przez niego surowym przepisom budowlanym De Haan zawdzięcza swój szczególny charakter, odróżniający go od reszty miejscowości belgijskiego wybrzeża. Wprowadzono wymóg ograniczenia wysokości zabudowy do jedenastu metrów lub trzech pięter, możliwość zabudowy 1/3 działki, tworzenie lasów jako osłony przed wiatrem. Dzięki tym restrykcjom De Haan zachowało lekką zabudowę, pozbawioną przytłaczających wieżowców.\n\nBelle époque w architekturze De Haan\n\nWspaniały klimat De Haan tworzy przede wszystkim piękna architektura w stylu belle époque. Epoki, której główne cechy to: dekoracyjność, stylizacja, asymetria, która przejawiała się między innymi w swobodnym rozkładzie okien, a także w umiejscowieniu bramy, która zazwyczaj znajdowała się centralnie na osi głównej budynku.\n\n​Budynkom nadawano płynne faliste linie, nad oknami umieszczano podkowiaste lub spłaszczone łuki, balkony miały kształt półokrągły, całości dopełniały faliste gzymsy, swobodne układy kompozycyjne, pastelowa kolorystyka, upodobanie do motywów kwiatowych. ​\n\nW mieście znajdziemy mnóstwo przykładów budowli reprezentujących ten styl. Najbardziej znaną z nich jest Grand Hotel Belle Vue, do którego często wpadał na filiżankę herbaty Albert Einstein, w czasie pobytu we Flandrii, po ucieczce z hitlerowskich Niemiec. W stylu belle époque wybudowano również: niewielką stację tramwajową, która jest jednym z przystanków na trasie wzdłuż belgijskiego wybrzeża, ratusz miejski, wiele prywatnych willi i hoteli.\n\nTrammelant\n\nRaz w roku w De Haan odbywa się Trammelant, jedyny na belgijskim wybrzeżu festiwal belle époque, skupiający się na codziennym życiu burżuazji, oraz mieszkańców kurortu. Jest to wspaniały hołd dla tej niezwykłej epoki, podróż do przeszłości. Statyści przechadzający się w pięknych strojach, niezwykłe zabytkowe samochody, a wszystko to w otoczeniu pięknej architektury, charakterystycznej dla okresu belle époque​. Od czterdziestu lat Trammelant niezmiennie przyciąga rzesze turystów, pragnących doświadczyć klimatu tej niezwykłej epoki.\n\nNadmorski tramwaj\n\n11-kilometrowe wybrzeże należące do De Haan rozciąga się od Harendijke do Vosseslag, można tu podziwiać piękne piaszczyste plaże, przechodzące w wydmy i lasy. Wspaniałe miejsce nie tylko do plażowania, ale także do pieszych spacerów. W odróżnieniu od pozostałych belgijskich kurortów zabudowanych wieżowcami w De Haan maksymalna możliwa zabudowa nie może przekraczać pięciu pięter."
    }
}