{
    "id": "dbpedia_3255_2",
    "rank": 47,
    "data": {
        "url": "http://pl.cultural-opposition.eu/registry/%3Ftype%3Dpeople%26lang%3Dpl%26size%3D5%26listpage%3D181%26letterFilter%3Dall",
        "read_more_link": "",
        "language": "en",
        "title": "PL: Courage – Connecting collections",
        "top_image": "http://pl.cultural-opposition.eu/wp-content/themes/courage/images/courage-og.png",
        "meta_img": "http://pl.cultural-opposition.eu/wp-content/themes/courage/images/courage-og.png",
        "images": [
            "http://pl.cultural-opposition.eu/wp-content/themes/courage/images/logo.png",
            "http://pl.cultural-opposition.eu/wp-content/uploads/sites/10/2016/10/kep1-1.jpg",
            "http://pl.cultural-opposition.eu/wp-content/uploads/sites/10/2016/10/kep4.jpg",
            "http://pl.cultural-opposition.eu/wp-content/uploads/sites/10/2016/10/kep3.jpg",
            "http://pl.cultural-opposition.eu/wp-content/uploads/sites/10/2016/10/kep6.jpg",
            "http://pl.cultural-opposition.eu/wp-content/uploads/sites/10/2016/10/kep2-1.jpg",
            "http://pl.cultural-opposition.eu/wp-content/themes/courage/images/eu_logo.jpg",
            "http://pl.cultural-opposition.eu/wp-content/themes/courage/images/eu_logo.jpg"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [],
        "publish_date": null,
        "summary": "",
        "meta_description": "Just another Courage – Connecting collections site",
        "meta_lang": "pl",
        "meta_favicon": "http://pl.cultural-opposition.eu/wp-content/themes/courage/images/favicon.png",
        "meta_site_name": "",
        "canonical_link": null,
        "text": "COURAGE to rejestr kolekcji.\n\nDostępna on-line baza danych o kolekcjach (rejestr) dostarczy wielu przydatnych informacji na temat najciekawszych kolekcji, wśród których znajdują się prawdziwe skarby dotyczące opozycji kulturowej – a to wszystko po to, by jeszcze łatwiej było współpracować, prowadzić badania naukowe i działalność edukacyjną.\n\nW ramach projektu COURAGE tworzymy rejestr kolekcji, które powstały na rozległym obszarze geograficznym, obejmującym wszystkie kraje członkowskie Unii Europejskiej (oraz aspirujące do członkostwa), które dawniej należały do bloku wschodniego. Dzięki zestandaryzowanym opisom kolekcji rejestr jest łatwy do wykorzystania i przeszukiwania. Najbardziej innowacyjnym aspektem naszych działań jest uwzględnienie związanych z kolekcjami praktyk społecznych i kulturowych.\n\nAmbicje COURAGE to nie tylko internetowy rejestr kolekcji. Chcemy zaproponować pełne niuansów odczytanie funkcji, jakie kolekcje pełniły i pełnią w życiu społecznym.\n\nSądzisz, że istotnej kolekcji wciąż nie ma w rejestrze?\n\nDołącz do rejestru COURAGE!\n\nBilans ryzyka. Archiwa kultur oporu\n\nStrajki studenckie, protesty ekologiczne, punkowe koncerty i awangardowe przedstawienia – co je łączy? Jak wyglądały opozycyjne działania kulturowe w demoludach i czy na pewno byliśmy najweselszym barakiem?\n\nInstytut Filozofii i Socjologii Polskiej Akademii Nauk oraz zespół międzynarodowego projektu badawczego „Courage. Łączymy kolekcje” zapraszają na wystawę „Bilans ryzyka. Archiwa kultur oporu”– od 23 sierpnia do 8 września 2018 roku w Reducie Banku Polskiego w Warszawie.\n\nOd Bułgarii po Estonię tworzenie kultury było formą buntu wobec władz komunistycznych. Nie cierpiały one satyry i ironii, drażniło je łamanie konwenansów i odmienny ubiór. Przekonywali się o tym awangardowi reżyserzy, punkowcy czy krytyczni literaci – cenzurowani, śledzeni przez tajną policję i wsadzani do więzień.\n\nPierwszymi ulicznymi manifestacjami w komunistycznej Bułgarii były protesty ekologiczne przeciwko skażeniu chlorem. W Jugosławii lat 80. działał prężnie ruch feministyczny. Na Węgrzech w latach 70. byli ludzie szukający tożsamości w dawnej kulturze chłopskiej lub chcący żyć jak Indianie Lakota. Na Słowenii zakładano kluby gejowskie i subkulturowe. W nadmorskim kurorcie Rumunii działała podziemna stacja radiowa nadająca „I want to break free” zespołu Queen. Obok okładek punkowych zinów, zaszytych w spódnicach wierszy czy samizdatowych książek na wystawie zobaczymy zdjęcia i akta z archiwów Stasi, Securitate i KGB.\n\n23 sierpnia odbędzie się dyskusja, w której wezmą udział fotografka Anna Dąbrowska-Lyons, dr Weronika Parfianowicz z Instytutu Kultury Polskiej UW i dr Xawery Stańczyk z IFiS PAN.\n\nSiostrzanym wydarzeniem wystawy jest międzynarodowy festiwal filmów dokumentalnych Kultura jako opór, 7-9 września 2018 w Domu Spotkań z Historią.\n\nCelem projektu „Courage” jest powstanie dostępnej on-line bazy wiedzy o działalności opozycji kulturowej w krajach bloku wschodniego.\n\nZapraszamy także na anglojęzyczną wystawę online.\n\n23 sierpnia – 8 września 2018\n\nReduta Banku Polskiego, ul. Bielańska 10, Warszawa\n\nw godz.: pon.-pt. i nd. 12:00-20:00 oraz sob. 10:00-16:00.\n\nWstęp wolny.\n\nKultura jako opór\n\nTrailers and further information on the films: http://cultural-opposition.eu/activities/film-festival/\n\nJak daleko posunie się człowiek, któremu zabroniono słuchać ulubionej muzyki? Jak żyło się w czasach, gdy homoseksualizm był powodem nękań przez tajną policję? Jak smakowała sztuka, gdy każde zdjęcie, graffiti czy happening mogły zaprowadzić do celi, obicia pałką czy upadku z 4. piętra?\n\nInstytut Filozofii i Socjologii PAN oraz zespół badawczy „Courage. Łączymy kolekcje” zapraszają na międzynarodowy festiwal filmów dokumentalnych Kultura jako opór 7-9 września w Domu Spotkań z Historią.\n\nFestiwal przedstawia historie niepokornych twórców i miłośników kultury z krajów bloku wschodniego.\n\nPoznamy historię obywatela ZSRR, który raz za razem oddawał krew, by uzbierać na start chałupniczej tłoczni płyt z zakazanym rockiem i jazzem. Tłoczono je „na żebrach” czyli używanych kliszach rentgenowskich. Kilka dekad później w Rumunii kwitła podziemna dystrybucja kaset VHS z filmami Chucka Norrisa czy Stallone’a, a zmysłowy głos lektorki dubbingu znał cały kraj. W piwnicach i zrujnowanych domach kultury Budapesztu u progu transformacji wybuchła scena punkowa i hardcorowa. Z kulturowego tygla Nowego Sadu w Jugosławii lat 70 wyszła artystyczna neoawangarda. We Wrocławiu milicja ścigała surrealistycznych happenerów przebranych za krasnali i domagających się upadku Gargamela. Dowiemy się, jak to było być gejem na Węgrzech za Kádára czy piosenkarką jazzową tureckiego pochodzenia w Bułgarii Żiwkowa. Zwycięski film festiwalu to historia wileńskiego fotografa Vitasa Luckusa, który dokumentował radziecką codzienność lat 60., trzymał lwa jako zwierzę domowe, dużo pił, był nękany przez KGB i do tragicznej śmierci nie przestawał tworzyć aktów swej pięknej kochanki Tatiany.\n\nFestiwal otworzy film From us to me o zjednoczeniu Niemiec widzianym oczami operatorek żurawia z NRD-owskiej stoczni oraz dyskusja, w której wezmą udział dr Justyna Jaworska z Instytutu Kultury Polskiej UW oraz Hanna Gospodarczyk i dr Piotr Filipkowski z IFiS PAN, 7 września o 17:00.\n\nSiostrzanym wydarzeniem festiwalu jest wystawa Bilans ryzyka. Archiwa kultur oporu. Można ją zobaczyć do 8 września 2018 roku w Reducie Banku Polskiego na ul. Bielańskiej 10 w Warszawie.\n\nCelem projektu „Courage” jest powstanie dostępnej on-line bazy wiedzy o działalności opozycji kulturowej w krajach bloku wschodniego.\n\n7-9 września 2018 r.\n\nDom Spotkań z Historią\n\nul. Karowa 20, Warszawa\n\nWstęp wolny.\n\nWszystkie filmy zostaną pokazane w języku oryginalnym z angielskimi napisami.\n\nWydarzenie facebook.\n\nProgram festiwalu\n\nPiątek, 7 września\n\nSala na górze:\n\n15.30 – Hot Men Cold Dictatorship [reż. Mária Takács, Węgry 2015, 97 min.]\n\n17.00 – Oficjalne otwarcie\n\n17.30 – From us to me [reż. Ellin Hare, Wielka Brytania 2016, 87 min.]\n\n19.00 – dyskusja (prowadzenie: Piotr Filipkowski)\n\nSala na dole:\n\n17.00 – Olga [reż. Miroslav Janek, Czechy 2014, 84 min.]\n\n18.30 – Generation 68 [reż. Nenad Puhovski, Chorwacja 2014, 87 min.]\n\nSobota, 8 września:\n\nSala na dole:\n\n12.00 – Józef Czapski – Witness of the century, 1896-1993 [reż. Andrzej Wolski, Polska 2016, 58 min.]\n\n13.00 – Footprints in the snow [reż. Slavomír Zrebný, Słowacja/Czechy 2015, 53 min.]\n\n14.00 – Colors of the voice [reż. Rossen Elezov, Bułgaria 2015, 88 min.]\n\n15.30 – Next stop – Odeon Cinema [reż. Ekaterina Minkova, Bułgaria 2015, 69 min.]\n\n16.45 – The Other Line [reż. Nenad Milošević, Serbia 2016, 108 min.]\n\n18.45 – Roentgenizdat [reż. Stephan Coates & Paul Heartfield, Rosja/USA 2017, 25 min.]\n\n19.15 – Pomarańczowa Alternatywa [reż. Mirosław Dembińsk, Polska 1988, 22 min.]\n\nNiedziela, 9 września\n\nSala na górze:\n\n17.00 – Wręczenie nagrody festiwalu COURAGE-Parevo. Dyskusja z reżyserką Giedrė Žickytė\n\n17.30 – Pokaz zwycięskiego filmu Master and Tatyana [reż. Giedre Zickyte, Litwa 2015, 78 min.]\n\nSala na dole:\n\n15:30 – Vinyl Generation [reż. Keith Jones, Czechy/USA 2016, 72 min.]\n\n17.00 – BP Underground [reż. Eszter Turán & Anna Koltay, Węgry 2017, 52 min.]\n\n18.00 – Chuck Norris vs Communism [reż. Ilinca Calugareanu, Rumunia/Węgry, 80 min.]\n\nFilmy festiwalowe\n\nHot Men Cold Dictatorship, reż. Mária Takács, Węgry 2015, 97 min.\n\n7 września, godz. 15.30, sala na górze\n\nSytuacja osób homoseksualnych wyglądała odmiennie w poszczególnych państwach bloku socjalistycznego i w zależności od momentu historycznego. Gdy w Polsce w drugiej połowie lat osiemdziesiątych przebiegała akcja „Hiacynt” – zakrojona na szeroką skalę inwigilacja środowisk homoseksualnych – na Węgrzech zawiązywały się pierwsze organizacje gejowskie, oficjalnie zarejestrowane jeszcze przed zmianą ustrojową. W poszukiwaniu szerszej swobody obyczajowej węgierscy geje jeździli w okresie wakacyjnym do Jugosławii, gdzie nad Adriatykiem bawili się i zawiązywali relacje z osobami z innych krajów, także z Zachodu. Film opowiada niejednoznaczną – i wciąż niezamkniętą – historię emancypacji środowisk LGBTQ na Węgrzech, a narratorami są sami jej bohaterowie.\n\nFrom us to me, reż. Ellin Hare, Wielka Brytania 2016, 87 min.\n\n7 września, godz. 17.30, sala na górze\n\nW 1987 roku ekipa brytyjskiego kolektywu filmowego Amber Films wybrała się do Rostocku w NRD, by nakręcić dokument o pracy i życiu robotnic i robotników we Wschodnich Niemczech. Film oddawał głos pracownicom stoczni i spółdzielni przetwórstwa rybnego, przez co posądzano go wręcz o stronniczość i prokomunistyczne sympatie. W 2014 roku ta sama ekipa wróciła do Rostocku, gdzie odnalazła swoich rozmówców i rozmówczynie. Spotkanie po latach pozwoliło skonfrontować dawne opinie z obecnymi postawami bohaterów i zobaczyć, jak radzą sobie oni w nowej rzeczywistości, po zjednoczeniu Niemiec i upadku enerdowskiego przemysłu w czasach kapitalizmu.\n\nMaster and Tatyana, reż. Giedre Zickyte, Litwa 2015, 78 min.\n\n9 września, godz. 17.30, sala na górze\n\nBiografia Vitasa Luckusa, fotografa uznanego przez „New York Times” za księcia, a być może wręcz króla radzieckiej fotografii, jest dziś niemal kompletnie zapomniana. Luckus, od lat sześćdziesiątych obsesyjnie fotografujący niemal wszystko, na co się natknął, podróżował po całym obszarze bloku wschodniego, uwieczniając na zdjęciach zarówno codzienne życie chłopów i robotników, jak i działania artystów, czy wreszcie otaczający go krąg przyjaciół, z Tatianą Aldag, jego żoną, partnerką zawodową, ukochaną i współpracowniczką. Oszałamiającą karierę Luckusa przerwała w 1987 roku śmierć, gdy po dokonaniu morderstwa fotograf popełnił samobójstwo, mając dopiero 43 lata. Film zdobył główną nagrodę film festiwalu, która zostanie wręczona reżyserce Giedre Zickyte.\n\nRoentgenizdat, reż. Stephan Coates & Paul Heartfield, Rosja/USA 2017, 25 min.\n\n8 września, godz. 18.45, sala na dole\n\nFilm pokazuje niezwykłą pomysłowość mieszkańców Leningradu, którzy za wszelką cenę chcieli dystrybuować zakazaną muzykę – jazz i rock ‘n’ roll. W latach pięćdziesiątych płyty winylowe z zachodnimi nagraniami tych gatunków były w ZSRR praktycznie niedostępne, a nielegalny handel nimi oznaczał ryzyko wpadnięcia nie tylko w ręce funkcjonariuszy, lecz także chuliganów i ulicznych gangów. Mimo to płyty krążyły, a jednym z oryginalnych pomysłów na ich powielanie stało się kopiowanie piosenek na zdjęcia Roentgena, zdobyte nieoficjalnymi sposobami ze szpitali. Nagrania nie miały tak dobrej jakości jak płyty winylowe, niemniej stanowiły alternatywę wobec braku innych nośników.\n\nPomarańczowa Alternatywa, reż. Mirosław Dembińsk, Polska 1988, 22 min.\n\n8 września, godz. 19.15, sala na dole\n\nKrótki dokument o działalności Pomarańczowej Alternatywy zawiera nagrania z barwnych happeningów tego ruchu. Pomarańczowa Alternatywa wzięła swoją nazwę od gazetki wydawanej przez Ruch Nowej Kultury – organizację studencką opozycyjną zarówno wobec prorządowego Socjalistycznego Związku Studentów Polskich, jak i antyrządowego Niezależnego Zrzeszenia Studentów – podczas strajków studenckich we Wrocławiu jesienią 1981 roku. W następnym roku na murach Wrocławia i stopniowo kolejnych miast zaczęły pojawiać się namalowane farbą postaci krasnoludków. W 1986 roku pomysłodawca ich malowania „Major” Waldemar Fydrych zainicjował uliczne happeningi, które w latach 1987-1989 gromadziły tysiące kolorowo poprzebieranych ludzi – krasnoludki wyszły na ulice.\n\nOlga, reż. Miroslav Janek, Czechy 2014, 84 min.\n\n7 września, godz. 17.00, sala na dole\n\nWspomnienie o Oldze, małżonce Václava Havla – w dużej mierze opowiedziane jej własnymi słowami.\n\nGeneration ‘68, reż. Nenad Puhovski, Chorwacja 2014, 87 min.\n\n7 września, godz. 18.30, sala na dole\n\nHołd dla generacji, która pomimo opresyjnego systemu, z optymizmem dążyła do rewolucyjnych zmian.\n\nJózef Czapski – Witness of the century, 1896-1993, reż. Andrzej Wolski, Polska 2016, 58 min.\n\n8 września, godz. 12.00, sala na dole\n\nBiograficzne przestawienie życia Józefa Czapskiego – malarza, pisarza i czołowej postaci polskiej emigracji.\n\nFootprints in the snow, reż. Slavomír Zrebný, Słowacja/Czechy 2015, 53 min.\n\n8 września, godz. 13.00, sala na dole\n\nOpowieść o tym, jak szmuglowano zakazaną literaturę do socjalistycznej Czechosłowacji.\n\nColors of the voice [reż. Rossen Elezov, Bułgaria 2015, 88 min.]\n\n8 września, godz. 14.00, sala na dole\n\nHistoria życia wybitnej jazzowej piosenkarki Yildiz Ibrahimovej, ukazana na tle prześladowań bułgarskich Turków.\n\nNext stop – Odeon Cinema, reż. Ekaterina Minkova, Bułgaria 2015, 69 min.\n\n8 września, godz. 15.30, sala na dole\n\nKino Odeon w Sofii i jego archiwa. Historia omijania cenzury i dokumentownaia życia miejskiego w bułgarskiej stolicy.\n\nThe Other Line, reż. Nenad Milošević, Serbia 2016, 108 min.\n\n8 września, godz. 16.45, sala na dole\n\nPortret neoawangardowej sceny artystycznej jugosłowiańskiego Nowego Sadu i historia uciszania nonkonformistów.\n\nVinyl Generation, reż. Keith Jones, Czechy/USA 2016, 72 min.\n\n9 września, godz. 15.30, sala na dole\n\nRetrospektywne spojrzenie na buntownicze subkultury muzyczne w Czechosłowacji lat osiemdziesiątych.\n\nBP Underground, reż. Eszter Turán & Anna Koltay, Węgry 2017, 52 min.\n\n9 września, godz. 17.00, sala na dole\n\nBudapeszt u progu transformacji ustrojowej widziany przez pryzmat subkultur punkowych.\n\nChuck Norris vs Communism, reż. Ilinca Calugareanu, Rumunia/Węgry, 80 min.\n\n9 września, godz. 18.00, sala na dole\n\nHistoria podziemnego obiegu VHS z filmami akcji w Rumunii czasów Ceaușescu."
    }
}