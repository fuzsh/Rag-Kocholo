{
    "id": "dbpedia_8483_2",
    "rank": 15,
    "data": {
        "url": "https://ro.wikipedia.org/wiki/Irina_Glibko",
        "read_more_link": "",
        "language": "en",
        "title": "Irina Glibko",
        "top_image": "https://upload.wikimedia.org/wikipedia/commons/thumb/1/1f/Iryna_Glibko.jpg/1200px-Iryna_Glibko.jpg",
        "meta_img": "https://upload.wikimedia.org/wikipedia/commons/thumb/1/1f/Iryna_Glibko.jpg/1200px-Iryna_Glibko.jpg",
        "images": [
            "https://ro.wikipedia.org/static/images/icons/wikipedia.png",
            "https://ro.wikipedia.org/static/images/mobile/copyright/wikipedia-wordmark-en.svg",
            "https://ro.wikipedia.org/static/images/mobile/copyright/wikipedia-tagline-ro.svg",
            "https://upload.wikimedia.org/wikipedia/commons/thumb/1/1f/Iryna_Glibko.jpg/220px-Iryna_Glibko.jpg",
            "https://upload.wikimedia.org/wikipedia/commons/thumb/7/73/Flag_of_Romania.svg/17px-Flag_of_Romania.svg.png",
            "https://upload.wikimedia.org/wikipedia/commons/thumb/4/49/Flag_of_Ukraine.svg/17px-Flag_of_Ukraine.svg.png",
            "https://upload.wikimedia.org/wikipedia/commons/thumb/4/49/Flag_of_Ukraine.svg/17px-Flag_of_Ukraine.svg.png",
            "https://upload.wikimedia.org/wikipedia/commons/thumb/4/49/Flag_of_Ukraine.svg/17px-Flag_of_Ukraine.svg.png",
            "https://upload.wikimedia.org/wikipedia/commons/thumb/4/49/Flag_of_Ukraine.svg/17px-Flag_of_Ukraine.svg.png",
            "https://upload.wikimedia.org/wikipedia/commons/thumb/7/73/Flag_of_Romania.svg/17px-Flag_of_Romania.svg.png",
            "https://upload.wikimedia.org/wikipedia/commons/thumb/7/73/Flag_of_Romania.svg/17px-Flag_of_Romania.svg.png",
            "https://upload.wikimedia.org/wikipedia/commons/thumb/7/73/Flag_of_Romania.svg/17px-Flag_of_Romania.svg.png",
            "https://upload.wikimedia.org/wikipedia/commons/thumb/7/73/Flag_of_Romania.svg/17px-Flag_of_Romania.svg.png",
            "https://upload.wikimedia.org/wikipedia/commons/thumb/4/49/Flag_of_Ukraine.svg/17px-Flag_of_Ukraine.svg.png",
            "https://upload.wikimedia.org/wikipedia/commons/thumb/b/b4/Gtk-dialog-info.svg/12px-Gtk-dialog-info.svg.png",
            "https://upload.wikimedia.org/wikipedia/commons/thumb/f/fb/Gold_medal_with_cup.svg/13px-Gold_medal_with_cup.svg.png",
            "https://upload.wikimedia.org/wikipedia/commons/thumb/f/f3/Bronze_medal_with_cup.svg/13px-Bronze_medal_with_cup.svg.png",
            "https://upload.wikimedia.org/wikipedia/commons/thumb/6/6e/Simple_gold_cup.svg/13px-Simple_gold_cup.svg.png",
            "https://upload.wikimedia.org/wikipedia/commons/thumb/9/98/Silver_medal_with_cup.svg/13px-Silver_medal_with_cup.svg.png",
            "https://upload.wikimedia.org/wikipedia/commons/thumb/6/6e/Simple_gold_cup.svg/13px-Simple_gold_cup.svg.png",
            "https://upload.wikimedia.org/wikipedia/commons/thumb/9/98/Silver_medal_with_cup.svg/13px-Silver_medal_with_cup.svg.png",
            "https://upload.wikimedia.org/wikipedia/commons/thumb/6/6e/Simple_gold_cup.svg/13px-Simple_gold_cup.svg.png",
            "https://upload.wikimedia.org/wikipedia/commons/thumb/4/49/Flag_of_Ukraine.svg/17px-Flag_of_Ukraine.svg.png",
            "https://upload.wikimedia.org/wikipedia/commons/thumb/4/49/Flag_of_Ukraine.svg/40px-Flag_of_Ukraine.svg.png",
            "https://login.wikimedia.org/wiki/Special:CentralAutoLogin/start?type=1x1",
            "https://ro.wikipedia.org/static/images/footer/wikimedia-button.svg",
            "https://ro.wikipedia.org/w/resources/assets/poweredby_mediawiki.svg"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [
            "Contributors to Wikimedia projects"
        ],
        "publish_date": "2013-01-12T14:37:15+00:00",
        "summary": "",
        "meta_description": "",
        "meta_lang": "ro",
        "meta_favicon": "/static/apple-touch/wikipedia.png",
        "meta_site_name": "",
        "canonical_link": "https://ro.wikipedia.org/wiki/Irina_Glibko",
        "text": "Irina GlibkoInformații generaleNume complet Irina Oleksandrivna GlibkoData nașterii 18 februarie 1990(1990-02-18)Locul nașterii Odesa, UcrainaData decesului 28 august 2024 (34 de ani)[1][2]Locul decesului Râmnicu Vâlcea, Vâlcea, RomâniaNaționalitate UcraineanăÎnălțime 1,7 mGreutate 60 kgPoreclă IraPost Inter stânga / centruInformații despre echipăEchipa actuală SCM Râmnicu VâlceaNumăr 23Cluburi de seniori*Ani Club2007–2009 SC „Galiceanka” Liov2009 Nalogovi Universitet2009–2011 Zaporoje-ZSEA2011–2012 Podatkovii Universitet2012–2013 HC Danubius Galați2013–2015 CSM București2015–2017 HCM Roman2017–2024 SCM Râmnicu VâlceaEchipa naționalăAni Țară Ap (G)2010–2024 Ucraina 19 (37)Titluri Căpitan al SCM Râmnicu Vâlcea\n\nCăpitan al echipei naționale a Ucrainei * Apariții și goluri pentru echipa de club doar în cadrul campionatului intern\n\n# Selecții și goluri la națională până la data de 20 august 2012\n\nIrina Oleksandrivna Glibko (n. 18 februarie 1990, Odesa, RSS Ucraineană, URSS – d. 28 august 2024, Râmnicu Vâlcea, Vâlcea, România)[3] a fost o handbalistă ucraineană care a jucat pentru clubul românesc SCM Râmnicu Vâlcea[4] și pentru echipa națională de handbal a Ucrainei pe postul de coordonator de joc. Ea a fost declarată cea mai bună marcatoare în sezonul 2012-2013 al Ligii Naționale, cu 177 de goluri înscrise,[5] pe când evolua la HC Danubius Galați. După retrogradarea acestei echipe în Divizia A, Glibko s-a transferat la CSM București,[6] cu care a câștigat titlul de campioană a României în 2015.\n\nPărinții lui Glibko au murit foarte tineri, puțin după vârsta de 30 de ani: mama ei în urma unei boli, iar tatăl într-un accident de mașină.[7] Irina a avut o soră mai mică cu doi ani, iar cele două, conform handbalistei Irina Șuțka, „s-au crescut una pe alta”.[7] Florin Verigeanu, directorul secției de handbal a clubului SCM Râmnicu Vâlcea, a povestit într-un interviu că „ea a fost crescută la orfelinat, o poveste tristă de viață. A crescut la orfelinat”[8] împreună cu sora ei.[9]\n\nGlibko a început să joace handbal din întâmplare, la vârsta de 8 ani. I s-a propus să practice acest sport în timpul unei vizite la o sală de sport din Odesa, unde aveau loc antrenamente și concursuri de gimnastică ritmică și badminton.[10]\n\nLa 17 ani, deoarece nu existau echipe importante în orașul natal, s-a mutat la Liov și a debutat la SC „Galiceanka” Liov.[10] Încă de atunci, Irina Șuțka, care juca la altă echipă din campionatul ucrainean, a observat că Glibko „are calități”.[7] Înainte de a se transfera în România, la HC Danubius Galați, handbalista a mai jucat la HC Motor Zaporojie și Podatkovii Universitet.\n\nDupă un an petrecut la Galați și doi ani la CSM București, Irina Glibko a jucat la HCM Roman, echipă cu care a ajuns până în optimile Cupei EHF Feminin 2015-2016. În 2017 s-a transferat la SCM Râmnicu Vâlcea, unde a obținut cele mai bune rezultate și a avut cele mai bune performanțe din carieră: un titlu național în 2019 și două medalii de bronz, cupa României în 2020, supercupa României în 2018 și 2020, participări în cupele europene și mai multe premii și trofee personale.[10] Timp de mai multe sezoane, ea a fost și căpitanul echipei vâlcene.[9]\n\nDeși scundă de înălțime, Glibko avea „un braț ca un tun și un șut fantastic”[10], iar Florentin Pera, antrenorul ei de la Roman și Râmnicu Vâlcea, și-o amintește ca „un exemplu de profesionalism și de determinare”.[7] Conform lui Pera, Glibko „punea pasiune pentru handbal. Nu a existat antrenament în care să nu dea sută la sută. [...] Era golgeter înnăscut”.[7] În total, în cele 11 sezoane petrecute la echipe din România, Irina Glibko a înscris peste 1000 de goluri.[10]\n\nIrina Glibko a fost convocată la echipa națională a Ucrainei în 2010, la vârsta de 20 de ani.[11] A luat parte la campionatele europene din 2012[12] și 2014[13], la care Ucraina se calificase, dar a ratat participarea la campionatul mondial din 2023 din motive medicale.[14] Timp de mai mulți ani, Glibko a fost și căpitanul echipei naționale a Ucrainei.[15]\n\nÎn 2020, handbalista a fost diagnosticată cu cancer mamar.[8][10] A urmat un tratament la București și a fost operată, iar analizele medicale i-au ieșit foarte bune, ceea ce i-a permis să se întoarcă pe teren și să facă probabil cel mai bun sezon al carierei, în 2022-2023.[7] Însă boala a recidivat și s-au descoperit metastaze la ficat, iar handbalista a trebuit să urmeze din nou tratamente lungi și dureroase.[8] Glibko nu și-a pierdut niciodată optimismul și a fost tot timpul convinsă că se va face bine și va continua să joace handbal. Coechipiera sa, Cristina Florica, a declarat despre voința și puterea de luptă a Irinei: „nu am văzut o ființă care să lupte mai mult pentru viața ei. Și-a dorit enorm să trăiască. Tot timpul ne spunea că o să-și revină, că ea se va întoarce la handbal. Nici nu concepea să nu revină.”[7]\n\nÎn august 2024, medicii de la clinica din Cluj-Napoca unde se trata i-au transmis Viktoriei Timoșenkova, o altă handbalistă ucraineană stabilită în România, că nu mai e nimic de făcut și că Irina Glibko mai are de trăit doar câteva zile.[7] S-a luat decizia ca sportiva să fie mutată la spitalul din Râmnicu Vâlcea, oraș care devenise a doua ei casă.[7][9] Pe 28 august 2024, Glibko a încetat din viață la spitalul local, iar clubul SCM Râmnicu Vâlcea a anunțat decesul handbalistei pe contul propriu de Facebook.[10] Trupul neînsuflețit al Irinei Glibko a fost depus la o capelă din oraș, pentru ca fanii, coechipierele și toți cei care au cunoscut-o să își poată lua rămas bun.[9]\n\nSora Irinei Glibko a hotărât ca fosta handbalistă să fie înmormântată la Odesa.[8][16]\n\nLiga Campionilor:\n\nSfertfinalistă: 2020\n\nOptimi de finală: 2021\n\nCupa Cupelor:\n\nTurul 3: 2013\n\nLiga Europeană:\n\nSfertfinalistă: 2022, 2023\n\nCupa EHF:\n\nOptimi de finală: 2008, 2016\n\nTurul 3: 2019\n\nTurul 2: 2009, 2011, 2017\n\nCupa Challenge:\n\nSfertfinalistă: 2012\n\nLiga Națională:\n\nCâștigătoare: 2015, 2019\n\nMedalie de bronz: 2021, 2022\n\nCupa României:\n\nCâștigătoare: 2020\n\nFinalistă: 2018, 2019, 2022\n\nSupercupa României\n\nCâștigătoare: 2018, 2020\n\nFinalistă: 2016, 2019\n\nLiga Ucraineană de handbal:\n\nFinalistă: 2008, 2011\n\nLocul 3: 2012\n\nCea mai bună marcatoare din Liga Națională: 2012-2013 (177 de goluri), 2017-2018 (175 de goluri)\n\nCea mai bună handbalistă străină din Liga Națională, distincție acordată de Federația Română de Handbal: 2018[17] 2023[18]\n\nCea mai bună handbalistă străină din România la Gala Premiilor Handbalului Românesc, distincție acordată de Sindicatul Național al Handbaliștilor din România: 2019[19][20]"
    }
}