{
    "id": "dbpedia_7684_0",
    "rank": 46,
    "data": {
        "url": "https://keukenkampioendivisie.nl/geschiedenis",
        "read_more_link": "",
        "language": "en",
        "title": "Keuken Kampioen Divisie",
        "top_image": "https://keukenkampioendivisie.nl/favicon/favicon-32x32.png",
        "meta_img": "https://keukenkampioendivisie.nl/favicon/favicon-32x32.png",
        "images": [
            "https://api.keukenkampioendivisie.nl/wp-content/themes/kkd-headless/logo.png",
            "https://api.keukenkampioendivisie.nl/wp-content/uploads/2024/06/VL_LOGO_2021_FC.png",
            "https://api.keukenkampioendivisie.nl/wp-content/uploads/2023/08/kkd-inverted.png",
            "https://api.keukenkampioendivisie.nl/wp-content/uploads/2023/08/logo_0010_hollandcasino_inverted.png",
            "https://api.keukenkampioendivisie.nl/wp-content/uploads/2023/08/E-boekhouden-transparant.png",
            "https://api.keukenkampioendivisie.nl/wp-content/uploads/2023/08/espn-inverted.png",
            "https://api.keukenkampioendivisie.nl/wp-content/uploads/2023/08/slam-inverted.png",
            "https://api.keukenkampioendivisie.nl/wp-content/uploads/2023/09/Logo-TECHONOMY-wit.png",
            "https://api.keukenkampioendivisie.nl/wp-content/uploads/2023/08/youfocus-inverted.png",
            "https://api.keukenkampioendivisie.nl/wp-content/uploads/2023/10/sportdirect.png",
            "https://api.keukenkampioendivisie.nl/wp-content/uploads/2023/09/sparenti-wide-inverted.png"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [],
        "publish_date": null,
        "summary": "",
        "meta_description": "Volg hier al het nieuws, uitslagen en samenvattingen over de Keuken Kampioen Divisie.",
        "meta_lang": "en",
        "meta_favicon": "/favicon/apple-touch-icon.png",
        "meta_site_name": "Keuken Kampioen Divisie",
        "canonical_link": null,
        "text": "68 jaar Eerste Divisie: Na 12 jaar Jupiler League, nu Keuken Kampioen Divisie\n\nAl 68 jaar is de Eerste Divisie het tweede hoogste voetbalniveau in Nederland. In totaal speelden tot nog toe 82 ploegen in de competitie die na twaalf jaar de Jupiler League te hebben geheten, nu sinds een juli 2018 door het leven gaat als de Keuken Kampioen Divisie. Veertien van de huidige achttien clubs in de Eredivisie waren actief in onze competitie.\n\nTwee afdelingen bij de start\n\nHet betaald voetbal zag in 1956 het levenslicht met de oprichting van de Eredivisie, Eerste Divisie en destijds ook de Tweede Divisie. De eerste zes seizoenen werd gespeeld met twee afdelingen. In 1962 werd de Eerste Divisie teruggebracht tot één afdeling bestaande uit zestien clubs. In het huidige seizoen 2022-2023 bestaat de competitie uit twintig clubs.\n\nHelaas verdwenen clubs als FC Wageningen, VCV Vlissingen, HFC Haarlem, RBC Roosendaal, AGOVV Apeldoorn en BV Veendam door faillissementen uit de Eerste Divisie. Daar stonden deze eeuw onder meer nieuwkomers Almere City FC, Achilles’29, Jong Ajax, Jong PSV, Jong FC Utrecht en Jong AZ tegenover.\n\nIntroductie nacompetitie\n\nDe Keuken Kampioen Divisie is uniek in het betaald voetbal vanwege de periodekampioenschappen. Op initiatief van de voorzitter van FC Wageningen (Ab Wit) wordt in 1972 de nacompetitie geïntroduceerd in de Eerste Divisie. Hiermee kwam meer spanning in de competitie, omdat clubs met de mogelijkheid van het winnen van een periodetitel het hele seizoen ergens voor konden spelen.\n\nNaamgevers\n\nTussen 2006 en 2018 heette de Eerste Divisie zogezegd de Jupiler League. Hiervoor kende de competitie twee andere naamgevers: de Toto-Divisie tussen 1990 en 2001 én de Gouden Gids Divisie tussen 2001 en 2006. Sinds juli 2018 draagt de Eerste Divisie de naam Keuken Kampioen Divisie.\n\nRecordkampioen\n\nHet huidige seizoen 2023-2024 is de 68e jaargang van de competitie. Veertien ploegen kwamen in meer dan de helft van deze seizoenen uit in de Eerste Divisie. Zo is FC Eindhoven bezig aan haar 63ste seizoen, waar Helmond Sport (54ste seizoen) en SC Cambuur (50ste seizoen) respectievelijk de derde en vierde meeste seizoenen actief waren op het tweede hoogste voetbalniveau in Nederland.\n\nRecordkampioen is FC Volendam met zes titels, gevolgd door FC Den Bosch en SC Cambuur met vier kampioenschappen."
    }
}