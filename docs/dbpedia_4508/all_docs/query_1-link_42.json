{
    "id": "dbpedia_4508_1",
    "rank": 42,
    "data": {
        "url": "https://www.npo3fm.nl/muziek/artiesten/9ad3a73e-6aec-4b32-8742-02a25cdf4ed0/krezip",
        "read_more_link": "",
        "language": "en",
        "title": "Krezip - Biografie",
        "top_image": "https://npo-artistdb.b-cdn.net/images/082309e0-f008-462a-acc5-209c0ac8d09b__Krezip-0.jpg?width=auto",
        "meta_img": "https://npo-artistdb.b-cdn.net/images/082309e0-f008-462a-acc5-209c0ac8d09b__Krezip-0.jpg?width=auto",
        "images": [
            "https://www.npo3fm.nl/svg/npo_3fm_logo.svg",
            "https://npo-artistdb.b-cdn.net/images/082309e0-f008-462a-acc5-209c0ac8d09b__Krezip-0.jpg?height=412&width=550&aspect_ratio=275%3A206",
            "https://cms-assets.nporadio.nl/npo3fm/_articleThumbnailL/35038490016_1b1263592c_o.jpg?height=96&width=128&aspect_ratio=4%3A3",
            "https://cms-assets.nporadio.nl/npo3fm/_articleThumbnailL/The-Killers-1.jpg?height=96&width=128&aspect_ratio=4%3A3",
            "https://cms-assets.nporadio.nl/npo3fm/_articleThumbnailL/busted.jpeg?height=96&width=128&aspect_ratio=4%3A3",
            "https://cms-assets.nporadio.nl/npo3fm/_articleThumbnailL/bomfunk-mcs-banner.jpg?height=96&width=128&aspect_ratio=4%3A3",
            "https://cms-assets.nporadio.nl/npo3fm/_articleThumbnailL/perfecte-plaatje-jacqueline-govaert.jpg?height=96&width=128&aspect_ratio=4%3A3",
            "https://npo-artistdb.b-cdn.net/images/6a40d7c3-98b2-4aa7-b81a-ec648be31a67__You-Can-Say.jpg?height=282&width=282&aspect_ratio=600%3A601",
            "https://npo-artistdb.b-cdn.net/images/ccbfde8f-cbbd-4b7b-94ed-f7ab9e0e9b05__Everybody-s-Gotta-Learn-Sometime.jpg?height=282&width=282&aspect_ratio=600%3A601",
            "https://npo-artistdb.b-cdn.net/images/8c5ffc61-99ef-4388-aa80-2f0fad0c028c__Come-Back-With-Me-Now.jpg?height=282&width=282&aspect_ratio=600%3A601",
            "https://npo-artistdb.b-cdn.net/images/0290e5ac-12d2-41ef-9390-3af73228df5d__krezip-seventeen.jpg?height=282&width=282&aspect_ratio=600%3A601",
            "https://npo-artistdb.b-cdn.net/images/be154d82-4a27-481f-89fd-8ebb8d17a7e4__GO-TO-SLEEP.jpg?height=282&width=282&aspect_ratio=600%3A601",
            "https://www.npo3fm.nl/svg/3fm-logo-footer.svg"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [],
        "publish_date": null,
        "summary": "",
        "meta_description": "Tilburgse band die in 2000 doorbreekt met het nummer 'I Would Stay'. Krezip valt op door het enthousiasme en de jonge leeftijd van de bandleden. Na drie albums brengt de groep in 2007 haar vierde album Plug It In uit. De single 'All My Life' betekent in 2007 een grote hit voor de band. Na meer dan 10 jaar besluit de band om er in 2009 mee op te houden. | NPO 3FM",
        "meta_lang": "nl",
        "meta_favicon": "/apple-touch-icon.png",
        "meta_site_name": "NPO 3FM",
        "canonical_link": "https://www.npo3fm.nl/muziek/artiesten/9ad3a73e-6aec-4b32-8742-02a25cdf4ed0/krezip",
        "text": "Krezip bestaat uit zangeres en pianiste Jacqueline Govaert, haar zus Anne Govaert op gitaar, Annelies Kuijsters op toetsen en Joost van Haaren op bas. Gitarist Thomas Holthuis wordt in 2004 opgevolgd door JanPeter Hoekstra en Bram van den Berg vervangt drummer Thijs Romeijn.\n\nAlbum in eigen beheer\n\nJacqueline Govaert is de drijvende kracht achter Krezip. Zij zingt en schrijft alle nummers, meestal op de piano. Het succes van Krezip (anagram voor perzik, maar de naam op zich betekent niets) begint met het uitbrengen van de eigen beheer CD Run Around in 1999. Kort daarna volgen optredens op Noorderslag en Lowlands.\n\nSchool\n\nDe platenmaatschappijen ruiken succes en staan binnen de kortste keren in de rij. Maar Krezip wil geen overhaaste beslissingen nemen. Een CD uitbrengen is leuk, maar ze willen niet uitgemolken worden. En natuurlijk moet het popsterrenbestaan wél gecombineerd worden met school.\n\nDebuutalbum\n\nHet debuutalbum Nothing Less komt uit in 2000. De titel is een citaatje uit het nummer 'Why Do I'. Krezip wil aangeven echt alles te geven. \"We hebben hard gewerkt aan onze muziek met daarnaast nog onze school erbij. We doen het voor niks minder,\" legt Jaqueline uit.\n\nPinkpop\n\nDe single 'I Would Stay' wordt mede op aandringen van de 3FM muzieksamenstellers uitgebracht en is uiteindelijk een grote hit. Oorzaak: een overdonderend optreden op Pinkpop. Op Lowlands 2000 is de Alphatent mede door de regen tot aan de nok toe gevuld en Krezip hoeft het muzikale balletje alleen nog maar in te koppen. Krezip is vanaf dan een begrip! In 2001 staat Krezip wederom op Pinkpop. Later gaat de band op tournee door Duitsland. Aan nieuw materiaal wordt hard gewerkt.\n\nTweede album\n\nIn de zomer van 2002 maakt Krezip bekend dat Days Like This, het tweede studio-album klaar is. Wederom heeft Oscar Holleman voor de productie getekend. De eerste single 'You Can Say' wordt de eerste hit na 'I Would Stay'. 'Promise' verschijnt in de winter op single. Ook deze ballad wordt een hit.\n\nMoeilijke tijden\n\nKrezip gebruikt 2003 vooral om op te treden, zowel nationaal als internationaal is de band een graag geziene gast. Ook brengt de band een unplugged-album uit. Aan het begin van 2004 verlaat gitarist Tom Holthuis de band, vanwege persoonlijke redenen. Hij wordt vervangen door Jan Peter Hoekstra. De band wordt 'ontslagen' door platenmaatschappij Warner, die zich niet meer met nationale artiesten bezig wil houden. Drummer Thijs Romeijn verlaat Krezip en wordt vervangen door Bram van den Berg.\n\nWhat Are You Waiting For?\n\nDe band tekent in 2005 een contract bij Sony/BMG. Het derde album What Are You Waiting For?, verschijnt in hetzelfde jaar. Het album wordt voorafgegaan door de single 'Out Of My Bed'. De tweede single van het album, 'Don't Crush Me', verschijnt in de zomer van 2005. Er wordt ook nog een derde single uitgebracht, dat is 'I Apologize'.\n\nPlug It In\n\nHet vierde album van Krezip, getiteld Plug It In, verschijnt in mei 2007. Volgens zangeres Jacqueline Govaerts is de sound van Krezip veranderd. Bij het horen van de eerste single 'Plug It In & Turn Me On' van het nieuwe album worden de uitspraken van de zangeres meteen bevestigd. De groep klinkt energieker dan voor heen. Daarnaast is de muziek dansbaarder geworden.\n\nAll My Life\n\nDe singles van het album hebben wisselend succes. 'Plug It In & 'Turn Me On' is een bescheiden hit, 'Play This Game With Me' flopt maar de derde keer is scheepsrecht. 'All My Life' wordt een grote hit voor de Nederlandse band.\n\nAlles Is Liefde\n\nNa het succes van 'All My Life' is de volgende single ook een hit. Het is de cover van het Korgis nummer 'Everybody's gotta learn sometime'. De band neemt het liedje op voor de soundtrack van de Nederlandse speelfilm Alles Is Liefde.\n\n3FM Awards\n\nZe zijn in 2008 voor het eerst genomineerd voor de 3FM Awards. Ze winnen in de categorieën Beste Artiest Pop en Beste Band. Als klapper op de vuurpijl krijgen ze ook nog een Award voor hun single 'I Would Stay' uit 2000. Die single is door de luisteraar van 3FM uitgeroepen tot Beste Nederlandse Single Allertijden.\n\nAfscheid\n\nNa meer dan tien jaar samen te hebben gespeeld is de koek voor de leden van Krezip op. \"Het is nu tijd om op eigen benen te staan. Een nieuw leven start. Het is een weloverwogen beslissing geweest. Nu stoppen voelde voor ons als het juiste moment. We hebben flink wat opgebouwd, maar kunnen nu terugkijken op een mooi verleden met een uitverkochte HMH in december als bekroning.\"\n\nEigen weg\n\nDe clubtour in 2009, met als allerlaatste optreden een uitverkocht HMH, is het laatste wat de band samen heeft gedaan. Dat de bandleden ieder hun eigen weg gaan blijkt begin 2009 al. Dan wordt bekend dat bassist Joost van Haaren en drummer Bram van den Berg een nieuw thuis hebben gevonden bij de band van VanVelzen. Zangeres Jacqueline Govaert gaat door met tekstschrijven, onder andere voor voorstellingen. Gitarist Jan-Peter Hoekstra heeft ondertussen onderdak gevonden bij de Nederlandse band The Sheer."
    }
}