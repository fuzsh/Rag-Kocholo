{
    "id": "dbpedia_1953_2",
    "rank": 45,
    "data": {
        "url": "https://www.expressen.se/gt/sport/har-ar-10-klassiska-kedjor-vi-minns/",
        "read_more_link": "",
        "language": "en",
        "title": "Här är 10 klassiska kedjor vi minns",
        "top_image": "https://www.expressen.se/images/logotype-for-sharing.png",
        "meta_img": "https://www.expressen.se/images/logotype-for-sharing.png",
        "images": [
            "https://static.bonniernews.se/bundles/expressen/images/wasp.svg",
            "https://static.bonniernews.se/bundles/expressen/images/alltommat.svg",
            "https://static.bonniernews.se/bundles/expressen/images/alltomresor.svg",
            "https://static.bonniernews.se/bundles/expressen/images/vin.svg",
            "https://static.bonniernews.se/bundles/expressen/images/amelia.svg",
            "https://static.bonniernews.se/bundles/expressen/images/damernasvarld.svg",
            "https://static.bonniernews.se/bundles/expressen/images/halsoliv.svg",
            "https://static.bonniernews.se/bundles/expressen/images/levaochbo.svg",
            "https://static.bonniernews.se/bundles/expressen/images/mama.svg",
            "https://static.bonniernews.se/bundles/expressen/images/skonahem.svg",
            "https://static.bonniernews.se/bundles/expressen/images/teknikensvarld.svg",
            "https://static.bonniernews.se/images/c7/74/c77419e606d34ea4bbe0df9294c83087/640@60.jpg 640w,https://static.bonniernews.se/images/c7/74/c77419e606d34ea4bbe0df9294c83087/1280@40.jpg 1280w",
            "https://static.bonniernews.se/images/50/14/5014e71998584fd8a50470fa9dee36b6/640@60.jpg 640w,https://static.bonniernews.se/images/50/14/5014e71998584fd8a50470fa9dee36b6/1280@40.jpg 1280w",
            "https://static.bonniernews.se/images/78/7f/787f94a9dd4e456aabc8f0ffcc771318/640@60.jpg 640w,https://static.bonniernews.se/images/78/7f/787f94a9dd4e456aabc8f0ffcc771318/1280@40.jpg 1280w",
            "https://static.bonniernews.se/images/b1/68/b168c25baac848a4a432ffe6b8799922/640@60.jpg 640w,https://static.bonniernews.se/images/b1/68/b168c25baac848a4a432ffe6b8799922/1280@40.jpg 1280w",
            "https://static.bonniernews.se/images/5b/04/5b049fc7b0914a209f257c7d7341ef95/640@60.jpg 640w,https://static.bonniernews.se/images/5b/04/5b049fc7b0914a209f257c7d7341ef95/1280@40.jpg 1280w",
            "https://static.bonniernews.se/images/66/e0/66e06a8c15024585b5c9c2568ce4dd96/640@60.jpg 640w,https://static.bonniernews.se/images/66/e0/66e06a8c15024585b5c9c2568ce4dd96/1280@40.jpg 1280w",
            "https://static.bonniernews.se/images/b2/a9/b2a9ca1c940744a1afa76d96c1dd5ffa/640@60.jpg 640w,https://static.bonniernews.se/images/b2/a9/b2a9ca1c940744a1afa76d96c1dd5ffa/1280@40.jpg 1280w",
            "https://static.bonniernews.se/images/ac/11/ac11ab1a84434fb8918bc56a9622b479/640@60.jpg 640w,https://static.bonniernews.se/images/ac/11/ac11ab1a84434fb8918bc56a9622b479/1280@40.jpg 1280w",
            "https://static.bonniernews.se/images/fd/da/fdda6adc70ce4a188eaafc9a846a58fe/640@60.jpg 640w,https://static.bonniernews.se/images/fd/da/fdda6adc70ce4a188eaafc9a846a58fe/1280@40.jpg 1280w",
            "https://static.bonniernews.se/images/a8/f5/a8f58ac6b0434938a167be7846bd316e/640@60.jpg 640w,https://static.bonniernews.se/images/a8/f5/a8f58ac6b0434938a167be7846bd316e/1280@40.jpg 1280w",
            "https://static.bonniernews.se/images/1f/aa/1faa45b3ab4046138fbe4427ba258858/16x9/640.png 640w,https://static.bonniernews.se/images/1f/aa/1faa45b3ab4046138fbe4427ba258858/16x9/1280.png 1280w",
            "https://static.bonniernews.se/images/5d/5d/5d5dfea3edbc492590764d44764b1bbe/16x9/640@60.jpg 640w,https://static.bonniernews.se/images/5d/5d/5d5dfea3edbc492590764d44764b1bbe/16x9/1280@40.jpg 1280w",
            "https://static.bonniernews.se/images/ad/14/ad14b9f6bb7e44a6b877673ee864973a/16x9/640.png 640w,https://static.bonniernews.se/images/ad/14/ad14b9f6bb7e44a6b877673ee864973a/16x9/1280.png 1280w",
            "https://static.bonniernews.se/images/d7/bd/d7bd1382b05b43059a52a4468cb5221c/16x9/640.png 640w,https://static.bonniernews.se/images/d7/bd/d7bd1382b05b43059a52a4468cb5221c/16x9/1280.png 1280w",
            "https://static.bonniernews.se/images/0b/92/0b929946902a48a6a208fd4ab100ea17/16x9/640@60.jpg 640w,https://static.bonniernews.se/images/0b/92/0b929946902a48a6a208fd4ab100ea17/16x9/1280@40.jpg 1280w",
            "https://static.bonniernews.se/images/c4/e5/c4e58ca825f7438db4f100b652d99be0/16x9/640@60.jpg 640w,https://static.bonniernews.se/images/c4/e5/c4e58ca825f7438db4f100b652d99be0/16x9/1280@40.jpg 1280w",
            "https://static.bonniernews.se/images/0c/3c/0c3c3b7564f74edd8f2a5fb134971d0e/16x6/320@60.jpg 320w,https://static.bonniernews.se/images/0c/3c/0c3c3b7564f74edd8f2a5fb134971d0e/16x6/640@40.jpg 640w",
            "https://static.bonniernews.se/images/7c/ac/7cacd311605b49fe9d0a12dcc18686cb/1x1/80@60.jpg 80w,https://static.bonniernews.se/images/7c/ac/7cacd311605b49fe9d0a12dcc18686cb/1x1/160@40.jpg 160w",
            "https://static.bonniernews.se/images/dd/bb/ddbb5bb633c94bc0973c9564fed84c7b/1x1/80@60.jpg 80w,https://static.bonniernews.se/images/dd/bb/ddbb5bb633c94bc0973c9564fed84c7b/1x1/160@40.jpg 160w",
            "https://static.bonniernews.se/bundles/expressen/images/wasp.svg",
            "https://static.bonniernews.se/bundles/expressen/images/expressen.svg",
            "https://static.bonniernews.se/bundles/expressen/images/appstore.svg",
            "https://static.bonniernews.se/bundles/expressen/images/googleplay.svg"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [
            "stefan nilsson",
            "Text: Stefan Nilsson"
        ],
        "publish_date": "2016-02-19T18:33:15.230000+01:00",
        "summary": "",
        "meta_description": "Som center i Dragkedjan, mellan Magnus Kahnberg och Jari Tolsa, var Joel Lundqvist med och bidrog till två guld och ett silver på fyra år.\nI dagens guldjagande Frölunda är Lundqvist skyttekung, kapten och en ärrad veteran – alltid med Ryan Lasch vid sin sida.\nAnfallsformationerna som gjort avtryck i Frölundas historia är många.\nNu listar GT-sporten tio av de mest klassiska kedjorna.",
        "meta_lang": "sv",
        "meta_favicon": "https://static.bonniernews.se/bundles/expressen/images/favicon.ico",
        "meta_site_name": "",
        "canonical_link": "https://www.expressen.se/gt/sport/har-ar-10-klassiska-kedjor-vi-minns/",
        "text": "1. 1964–65: Ronald \"Sura-Pelle\" Pettersson, Kjell Owe Gustavsson och Lars-Eric Lundvall\n\nFrölundas ledande kedja första guldåret, 1965. Landslagsmännen Pettersson och Lundvall värvades till Frölunda 1960 i vad som ofta kallades århundradets värvning, men fick vänta till den femte säsongen innan det blev guld. De bildade radarpar på var sin kant både i Frölunda och landslaget, medan Gustavsson spelade mellan legendarerna under guldåret. Tidigare säsonger hade bland andra Ulf Sterners storebror Owe och den blivande landslagsläkaren Lasse Peterson den platsen. Sura-Pelle Pettersson och Lasse Lundvall är två av Frölundas största genom tiderna, markerat genom att deras tröjor hänger i Scandinaviums tak. Kjell Owe Gustavsson, som var mer anonym, beskrevs som hård, teknisk och en bra målskytt.\n\n2. 1968–69: Leif \"Blixten\" Henriksson, Roger Olsson, Kurt \"Kulle\" Olofsson\n\nEfter att Sura-Pelle och Lasse Lundvall lagt av fick andra kliva fram som klubbens galjonsfigurer. Bland dem fanns landslagsspelarna \"Blixten\" Henriksson, värmlänning från Bofors, och Roger Olsson, ursprungligen från Västerås. Tillsammans med \"Kulle\" Olofsson, från Timrå, bildade de en vass trio. Olsson var den ansvarsfulle centern, \"Blixten\" supportrarnas favorit som hejades fram när han satte fart över isen och den lite mer anonyme grovarbetaren, men ändå poängspelaren, \"Kulle\". Olofsson gjorde \"bara\" fyra säsonger i Frölunda, medan Olsson spelade där från 1964 till 1976 och Henriksson stannade från 1964 till 1977, för att senare bli tränare i klubben.\n\n3. 1979–80: Magnus Olsson, Ove Karlsson, Tommy Persson\n\nTillsammans med backarna Anders Broström och Lars-Erik Esbjörs bildade trion Katastroffemman. Egentligen en nödlösning, men det var det här gänget som ledde Frölundas jakt på SM-guld 1980. Själva \"katastrofen\" bestod av att Evert Lindström skadades på försäsongen, den platsen gick till Magnus Olsson – backen som skolades om. När Olsson försvann från backplatsen fick Esbjörs ta av över och bilda par med Broström. Centern Ove Karlsson ledde gänget med sin auktoritet, men det var framförallt som stenhårt arbetande kollektiv Katastroffemman överträffade alla förväntningar. Gänget drog med sig hela laget till en tredjeplats i serien och pressade sedan Brynäs till en femte och avgörande finalmatch, där det dock blev förlust med 1–2.\n\n4. 1980–81: Christer Kellgren, Bengt Kinell, Peter Gustavsson\n\nHårt arbetande centern Bengt Kinell värvades från HV 71 och hamnade mellan tekniske eleganten Peter Gustavsson och snabbskrinnande tvåvägsspelaren Christer Kellgren. Trion ledde laget till en fjärdeplats i elitserien. På de 36 matcherna stod Kellgren (20+10), Kinell (10+20) och Gustavsson (13+15) för sammanlagt 88 poäng. I slutspelet räckte laget inte till, fick stryk av AIK i semifinalen. Kinell spelade en säsong till i Frölunda, innan han återvände till HV och var med och tog upp klubben i elitserien 1985. Gustavsson, pappa till Brynäs-backen Mathias Porseland, och Kellgren testade säsongen efter i Nordamerika innan de återvände för spel i Frölunda. Gustavsson till och med 1990, Kellgren slutade 1989 och hade senare olika ledaruppdrag i klubben under 13 säsonger.\n\n5. 1990-91: Niklas Andersson, Peter Berndtsson, Patrik Carnbäck,\n\nMånga minns säsongen för ABC-kedjan. Frölunda hamnade i elitserien, vann bara tre av 22 matcher. Men via allsvenskan och kvalserien ledde Andersson, Berndtsson och Carnbäck laget tillbaka till elitserien. Berndtsson, då 26 år, kom från HV året före och spelade ytterligare åtta säsonger i klubben. Andersson, 19, flyttade sommaren 1991 över till Nordamerika (hans plats i kedjan togs då av Terho Koskela), men återkom 2001 och jobbade under tio säsonger in sig som en av de stora i Frölunda-historien. Carnbäck, 23, stannade en säsong till i klubben innan han drog i väg på en femårsodyssé med spel ibland annat NHL och tyska ligan. Han återkom 1997 och gjorde ytterligare sex säsonger i Frölunda, avslutade med SM-guldet 2003.\n\n6. 1995–96: Jerry Persson–Christian Ruuttu–Marko Jantunen\n\nAtt Christian Ruuttu skulle spela i Frölunda slog ner som en bomb i hockey-Sverige. Han kom direkt från NHL där han gjort 663 matcher. Men som han gjorde intryck under sin enda säsong i elitserien. Bredvid sig hade han skarpskytten Marko Jantunen, som redan hade spelat i Frölunda i ett år. Tredje mannen var Jerry Persson, som gjorde drygt sex säsonger i Frölunda. Tillsammans med de offensiva finländarna hade han den defensiva rollen. Ruuttu var lagets poängkung, Jantunen gjorde flest mål. Kedjan ledde Frölunda sensationellt till finalen mot Luleå, som anses vara den fulaste holmgång i den svenska hockeyhistorien när det handlar om SM-finaler. Luleå vann med 3–1 i matcher, avgjorde finalen i Frölundaborg.\n\n7. 2003–06: Magnus Kahnberg, Joel Lundqvist, Jari Tolsa\n\nTre unga, talangfulla spelare fick chansen att spela tillsammans – och tog den. Dragkedjan, från början Dagiskedjan på grund av spelarnas låga ålder, är resultatmässigt en av de mest framgångsrika kedjor som klubben har haft. Guld 2003 och 2005, silver 2006. En hård, slitstark tvåvägsspelande center i Lundqvist, den ständigt åkande, oömme Tolsa och den elegante, tekniske skarpskytten Magnus Kahnberg. Efter silvret splittrades trion. Lundqvist spelade i Dallas i tre säsonger innan han återvände till Frölunda, Kahnberg lyckades inte nå NHL och kom tillbaka efter ungefär halva säsongen. Tolsa flyttade till Blues i Finland och senare till Modo. När Frölunda fick ont om pengar och satsade på hemvändare 2011 fick Dragkedjan spela tillsammans igen. Till en början gick det bra, men sedan kom tunga skador på Magnus Kahnberg och Joel Lundqvist.\n\n8. 2003–08: Tomi Kallio, Jonas Johnson, Niklas Andersson\n\nDetta kan vara Frölundas bästa kedja genom tiderna. Under lång tid dominerade den isen så fort den kom in. På fem gemensamma år i klubben tog de bland annat två guld och ett SM-silver. Centern Jonas Johnson kom till klubben redan 1998, slutade egentligen efter våren 2008, men kallades på nytt in våren 2009 när det krisade på centersidan. Jonas var den kloke speluppläggaren, ledartypen som blev lagkapten. Niklas Andersson kom tillbaka 2001. Virtuos på skridskorna, vältränad som få och med ett spelsinne som få andra var han passningsläggare och målskytt i ett. Kallio dök upp strax före slutspelet 2003 då han sköt guldet till Frölunda. En av de största idolerna i klubbens historia. Blev i våras svensk mästare i Växjö dit han försvann när han inte fick vara kvar i Frölunda. Spelar vid 39 års ålder åter i moderklubben TPS Åbo.\n\n9. 2004–05: Per-Johan Axelsson, Samuel Påhlsson, Daniel Alfredsson\n\nNHL-kedjan. Bästa kedjan i serien under den bästa elitseriesäsong som avgjorts, eftersom det var lockout det året. Att defensivspecialisten Pebben Axelsson, med Boston i NHL som arbetsgivare, skulle välja Frölunda under NHL-lockouten var tämligen givet. Att Daniel Alfredsson, stor stjärna i Ottawa, skulle spela i Frölunda efter årsskiftet var inte lika givet. Att Samuel Påhlsson, som spelade i Modo sex säsonger före NHL-äventyret, skulle välja Frölunda var direkt överraskande. Trion var en av de tyngsta anledningarna till att Frölunda körde över allt motstånd på väg mot guldfesten på Götaplatsen. Pebben avslutade sedan karriären 2013 efter ytterligare fyra säsonger i Frölunda. Alfredsson återvände till Nordamerika och spelade inte mer i Sverige, Påhlsson gick till Modo 2012 och avslutade där karriären efter förra säsongen.\n\n10. 2011–12: Fredrik Pettersson, Mathis Olimb, Mika Pyörälä"
    }
}