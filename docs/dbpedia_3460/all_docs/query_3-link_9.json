{
    "id": "dbpedia_3460_3",
    "rank": 9,
    "data": {
        "url": "https://en.zoetermeer.nl/nieuws-nelson-mandelabrug",
        "read_more_link": "",
        "language": "en",
        "title": "News Nelson Mandela Bridge",
        "top_image": "https://cuatro.sim-cdn.nl/zoetermeer/uploads/styles/wysiwyg_medium/media/nootdorpspad-weer-open-gemeente-zoetermeer-1500px.jpg?cb=vcfocugD",
        "meta_img": "",
        "images": [
            "https://cuatro.sim-cdn.nl/zoetermeer/uploads/styles/logo/media/logo-gemeente-zoetermeer.png?cb=zqMz8OaJ",
            "https://cuatro.sim-cdn.nl/zoetermeer/uploads/styles/wysiwyg_medium/media/nootdorpspad-weer-open-gemeente-zoetermeer-1500px.jpg?cb=vcfocugD",
            "https://cuatro.sim-cdn.nl/zoetermeer/uploads/styles/wysiwyg_medium/media/20221213-grafische-afbeelding-maatregelen-nelson-mandelabrug.png?cb=RWt73K3I"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [
            "Gemeente Zoetermeer"
        ],
        "publish_date": "2022-12-13T20:43:00+00:00",
        "summary": "",
        "meta_description": "",
        "meta_lang": "nl",
        "meta_favicon": "https://cuatro.sim-cdn.nl/zoetermeer/uploads/2024-05/favicon.ico?cb=m7Xk19AU",
        "meta_site_name": "Municipality of Zoetermeer",
        "canonical_link": "https://en.zoetermeer.nl/nieuws-nelson-mandelabrug",
        "text": "Update 27 januari 2023\n\nNa 55 dagen afgesloten te zijn geweest is de Nelson Mandelabrug weer volledig in gebruik. Fietsers en voetgangers kunnen er weer overheen. Ook NS-station Zoetermeer en RandstadRail-halte Driemanspolder zijn weer in gebruik.\n\nLet op: scooters en brommers zijn niet toegestaan op de brug!\n\nWethouder Marijke van der Meer opende op 26 januari, 18.45 uur de brug. Om 19.04 uur stopte de eerste trein op station Zoetermeer. De eerste reizigers werden er door wethouder Ingeborg ter Laak verwelkomd met koeken. Er werd gelijk weer druk gebruik gemaakt van de brug door voetgangers en fietsers.\n\nBekijk de foto's van de opening.\n\nUpdate 24 januari 2023 - Brug open donderdag 26 januari, 19.00 uur\n\nOp donderdag 26 januari, 19.00 uur gaat de Nelson Mandelabrug weer open voor voetgangers en fietsers. De NS-treinen zullen dan ook weer stoppen op station Zoetermeer. Vanaf vrijdag 27 januari stopt de RandstadRail weer op halte Driemanspolder. Ook rijden er vanaf vrijdag 27 januari geen pendelbusjes meer.\n\nDe omleiding op de Zuidweg richting de Afrikaweg blijft nog enige tijd. Om op de Zuidweg weer twee rijstroken te kunnen gebruiken wordt de weg aangepast. Naar verwachting kan de Zuidweg in de loop van februari weer volledig worden gebruikt.\n\nOok het afgesloten deel van het fietspad Nootdorpsepad zal in de loop van februari weer open gaan. Hier vinden op dit moment nog werkzaamheden plaats.\n\nDeze week wordt de basisondersteuning voor de delen van de Nelson Mandelabrug boven het NS-spoor en de Zuidweg afgerond. Ook de hellingbanen naar de noodbrug worden afgemaakt. Na het openen van de brug op donderdag 26 januari gaan de werkzaamheden nog door. De ondersteuning zal worden afgemaakt en de werkterreinen worden opgeruimd.\n\nZolang de werkzaamheden nog niet klaar zijn stoppen er nog geen bussen bij de bushalte langs de A12 en zijn in Rokkeveen bij Station Zoetermeer de tijdelijke bushaltes nog in gebruik.\n\nUpdate 19 januari 2023\n\nEr wordt nog steeds gewerkt aan de Nelson Mandelabrug. Na het verwijderen van het brugdeel over de A12 op 29 december 2022 is aanvullend onderzoek gedaan naar de scheurvorming in de brug. Hieruit blijkt dat de schade aan de brug op dit moment kleiner is dan eerder gedacht, maar het onderzoek bevestigt dat er een constructiefout in de brug zit die hersteld moet worden. Het verder veiligstellen van de brug wordt in twee delen uitgevoerd.\n\nEr is begonnen met een basisondersteuning voor de delen boven het NS spoor en de Zuidweg in combinatie met monitoring. Op dat moment is de brug veilig om open te stellen. Daarna wordt de ondersteuning afgemaakt en worden aanvullende maatregelen genomen, zodat de monitoring kan vervallen. Tot slot zal een plan gemaakt worden voor structureel herstel van de brug. We blijven monitoren tot voldoende maatregelen getroffen zijn. Er is geen noodzaak om het brugdeel boven de RandstadRail op dit moment te ondersteunen. Wel blijft hier de monitoring doorlopen.\n\nDe basisondersteuning (deel 1) wordt op dit moment uitgevoerd en er wordt gewerkt aan de trappen en de hellingbanen die het gebruik van de noodbrug mogelijk moeten maken. Er zit namelijk een hoogteverschil van 1.30 meter tussen de bestaande brugdelen en de noodbrug. De brug kan in ieder geval in januari 2023 open. De exacte datum volgt als er een definitieve planning is en we de openstelling kunnen garanderen.\n\nEr wordt niet alleen gewerkt aan het veiligstellen van de brug, maar ook aan het uitwerken van een plan voor structureel herstel. Daarom worden de liggers van het brugdeel van boven het A12-gedeelte niet uit elkaar gehaald en vervoerd naar de Nieuwe Driemanspolder, maar blijven die in afwachting van het herstelplan op het werkterrein waar ze nu liggen. Vanwege het werkterrein is het Nootdorpsepad afgesloten. Aangezien het werkterrein langer gebruikt gaat worden, wordt er gezocht naar een oplossing voor het fietspad.\n\nLees meer hierover in het memo van 13 januari 2023 aan de gemeenteraad.\n\nUpdate 6 januari 2023\n\nHet lukt helaas niet om de Nelson Mandelabrug op 15 januari 2023 weer veilig open te stellen voor voetgangers en fietsers. De werkzaamheden om de brug te ondersteunen duren langer dan verwacht. Dit betekent dat OV- reizigers ook nog niet in- en uit kunnen stappen op het NS station Zoetermeer en de RandstadRail-halte Driemanspolder.\n\nMomenteel wordt samen met de aannemer bekeken welke maatregelen mogelijk zijn om de werkzaamheden op een veilige manier te versnellen, zodat de brug in ieder geval in januari weer in gebruik kan worden genomen. Lees meer hierover in het memo van 6 januari 2023 aan de gemeenteraad.\n\nZodra er een nieuwe planning is laten we dit weten. Houd de website www.zoetermeer.nl/mandelabrug en onze socials in de gaten voor updates.\n\nUpdate 30 december 2022\n\nHet vervangen van het brugdeel boven de A12 is gisteren succesvol verlopen. Maar het veiligstellen van de brug is nog niet klaar. Er wordt nog verder gewerkt aan het ondersteunen van het brugdeel over de Zuidweg en ook de ondersteuning van het gedeelte boven het treinspoor moet nog gebeuren. Dat is nog wel een flinke klus.\n\nDonderdagavond is een vervangend brugdeel boven de A12 geplaatst. Dit is een open brugdeel met wanden die 1.80 meter hoog zijn. Deze noodbrug ligt wat hoger dan de bestaande brugdelen, dus om de brug goed te kunnen gebruiken komen er hellingbanen. Intussen kijken we ook welke maatregelen eventueel nodig zijn voor het gedeelte boven de RandstadRail. Juist omdat het deel boven de A12 is weggehaald kunnen we goed onderzoeken hoe het staat met de brug. Ook op het gedeelte boven de RandstadRail worden de scheuren nog steeds nauwkeurig in de gaten gehouden. Als alles veilig is, gaat de Mandelabrug op 15 januari 2023 weer open, maar dat is dus nog niet zeker. Pas ongeveer een derde van het werk is klaar.\n\nHet uitgereden brugdeel is verplaatst naar een werkterrein tussen de A12 en de RandstadRail. Op deze locatie wordt het brugdeel de komende dagen verder gedemonteerd, waarbij zoveel mogelijk onderdelen worden bewaard voor hergebruik.\n\nVoor het vervolg van de werkzaamheden voor de ondersteuning van de brug boven de Zuidweg is vanaf maandag 2 januari 2023 07.00 uur de noordelijke rijbaan van de Zuidweg opnieuw afgesloten. Dit is de rijbaan richting de Afrikaweg. De afsluiting van de Zuidweg begint bij de kruising met de Mahatma Gandhisingel. Een omleidingsroute is met borden aangegeven. Meer informatie vindt u bij Gevolgen voor verkeer.\n\nVeel media hebben gisteren mooie opnames gemaakt van het uitrijden van het brugdeel, bekijk de foto's en deze video's:\n\nRegio 15: Nelson Mandelabrug boven A12 in Zoetermeer weggehaald | Regio15.nl\n\nOmroep West: Deel van Nelson Mandelabrug weggehaald: 'Alles is volgens plan verlopen' - Omroep West\n\nAlgemeen Dagblad: Daar gaat de Mandelabrug! Het brugdeel over de A12 is ertussen uit (met een gat als gevolg) | Topverhalen Zoetermeer | AD.nl\n\nUpdate 28 december 2022\n\nOp donderdag 29 december wordt het brugdeel van de Nelson Mandelabrug boven de A12 vervangen door een tijdelijk brugdeel. De A12 bij Zoetermeer is daarom tot zaterdagochtend 31 december 8.00 uur afgesloten.\n\nHet deel van de Nelson Mandelabrug boven de A12 wordt weggehaald. Hier komt een vervangend brugdeel voor in de plaats. De andere brugdelen blijven bestaan. Die over de Zuidweg en het station worden extra ondersteund. De werkzaamheden daarvoor zijn in volle gang. Of dat ook nodig is voor het deel over de RandstadRail wordt nog bekeken.\n\nHet brugdeel boven de A12, dat ongeveer 800 ton weegt, wordt donderdag opgetild en naar de zijkant vervoerd door twee speciale voertuigen met samen ongeveer 200 wielen eronder. Daar bovenop wordt een stalen constructie gebouwd waar het brugdeel op komt te liggen. Deze totale constructie weegt ongeveer 200 ton. Bij elkaar moet ongeveer een miljoen kilo over de A12 rijden. Daarom wordt de A12 eerst verstevigd en met platen beschermd. Wanneer alles klaar is wordt de A12 weer in originele staat teruggebracht en worden ook de middenberm en de vangrails weer teruggezet.\n\nHet brugdeel wordt verplaatst naar een werkterrein tussen de A12 en de RandstadRail. Daar nemen vier kranen (twee aan iedere kant van het brugdeel) het gewicht over. Vervolgens rijden de voertuigen eronder vandaan en laten de kranen het brugdeel op de grond zakken. Op deze locatie wordt het brugdeel verder gedemonteerd, waarbij we zoveel mogelijk onderdelen bewaren voor hergebruik. Ondertussen wordt een vervangend brugdeel teruggeplaatst op de leeggekomen plek van de brug.\n\nAls alles goed gaat, kan de Nelson Mandelabrug op 15 januari weer in gebruik genomen worden. De brug ziet er dan wel heel anders uit, want het deel van de glazen kap boven de A12 komt voorlopig niet meer terug. In totaal worden de kosten op basis van de huidige plannen ingeschat op maximaal acht miljoen euro.\n\nDe snelweg A12 tussen Utrecht en Den Haag is ter hoogte van Zoetermeer in beide richtingen volledig afgesloten vanaf dinsdag 27 december 22.00 uur tot zaterdagochtend 31 december 8.00 uur. Door de afsluiting van de A12 is de verwachting dat het erg druk wordt met autoverkeer op de hoofdwegen in en om Zoetermeer.\n\nKijk voor routeinformatie op www.rijkswaterstaat.nl/werkzaamheden of www.vananaarbeter.nl. X: @RWSverkeersinfo, @RWS_WNZ, of bel 0800-8002 (gratis). Kijk ook op Rijkswaterstaat.nl en www.zoetermeer.nl/nelsonmandelabrug.\n\nTijdens de werkzaamheden aan de brug blijven de trein en de RandstadRail rijden, maar het is niet mogelijk om in- en uit te stappen op de RandstadRail-halte Driemanspolder en NS-station Zoetermeer.\n\nReizigers kunnen gebruik maken van het speciale HTM duo retour. Hiermee reizen twee personen voor € 5,- door de regio (heen en terug). Er zijn ook kinderdagkaarten. Voor € 1,50 kan een kind de hele dag onbeperkt reizen met de bussen en trams van HTM.\n\nDe werkzaamheden zijn 24 uur per dag live via een webcam op deze website te volgen.\n\nUpdate 20 december 2022 - A12\n\nDe snelweg A12 bij Zoetermeer tussen Utrecht en Den Haag is in beide richtingen volledig afgesloten vanaf dinsdag 27 december 22.00 uur tot zaterdagochtend 31 december 8.00 uur.\n\nTijdens deze afsluiting verwijdert de gemeente Zoetermeer het deel van de Nelson Mandelabrug dat over de A12 loopt en vervangt dit door een tijdelijk brugdeel. Dit geeft forse hinder. Weggebruikers moeten een omleiding volgen en rekening houden met 30 tot 45 minuten extra reistijd. Bij drukte kan de extra reistijd oplopen tot 1,5 uur. Kijk op www.rijkswaterstaat.nl | A12 bij Zoetermeer tussen Kerst en oud en nieuw 2022 dicht. Lees meer bij Gevolgen verkeer.\n\nTijdens de werkzaamheden aan de brug blijven de trein en de RandstadRail rijden.\n\nUpdate 19 december 2022 - A12\n\nVanwege voorbereidende werkzaamheden aan de Nelson Mandelabrug worden vanaf vanavond enkele rijstroken van de A12 afgesloten. De sluiting geldt van maandag 19 december tot en met donderdag 22 december tussen circa 21.30 en 5.30 uur. Wel kan er hinder ontstaan doordat er minder rijstroken beschikbaar zijn. Er blijft altijd minimaal een rijstrook open voor het verkeer.\n\nDe sluiting is noodzakelijk omdat er glasplaten uit de kap worden gehaald als voorbereiding op het weghalen van het brugdeel over de snelweg.\n\nKijk voor routeinformatie op www.rijkswaterstaat.nl/werkzaamheden of www.vananaarbeter.nl. Op korte termijn wordt er meer bekendgemaakt over de gevolgen van het verwijderen van het brugdeel voor het verkeer over de A12.\n\nUpdate 16 december 2022 - Zuidweg\n\nVanaf maandag 19 december 7.00 uur is de noordelijke rijbaan van de Zuidweg afgesloten. Dit is de rijbaan richting de Afrikaweg. De afsluiting van de Zuidweg begint bij de kruising met de Mahatma Gandhisingel. Er is een omleiding via de Mahatma Gandhisingel, Albert Schweitzersingel en Houtsingel. Dit is met borden aangegeven.\n\nOp de zuidelijke rijbaan van de Zuidweg (richting Oostweg) is vanaf 19 december alleen ter hoogte van de Nelson Mandelabrug de busbaan en een gedeelte van de rechtsafstrook afgesloten. Hierdoor blijft verkeer op de zuidelijke rijbaan van de Zuidweg mogelijk.\n\nVanaf maandag 19 december is de bushalte bij station Zoetermeer in Rokkeveen niet in gebruik. Dit heeft gevolgen voor verschillende buslijnen. Er zijn tijdelijk andere haltes en gewijzigde routes. Meer informatie vindt u bij Gevolgen openbaar vervoer.\n\nDe afsluiting duurt naar verwachting tot vrijdag 23 december 16.00 uur. Dit is afhankelijk van de afronding van de werkzaamheden voor de ondersteuning van het brugdeel van de Nelson Mandelabrug boven de Zuidweg. Maandag 19 december gaat dit beginnen.\n\nMeer informatie vindt u bij 'Gevolgen voor verkeer'.\n\nUpdate 13 december 2022\n\nDe Nelson Mandelabrug in Zoetermeer kan uiterlijk 15 januari weer in gebruik worden genomen. De Nelson Mandelabrug wordt voor een deel ontmanteld. Het brugdeel over de rijksweg A12 verdwijnt in zijn geheel, dus inclusief de glazen overkapping. Hier komt een tijdelijk en vervangend brugdeel voor terug. De brugdelen over het treinspoor en de Zuidweg krijgen een ondersteuningsconstructie. Ondersteuning van het brugdeel boven de RandstadRail lijkt op dit moment niet noodzakelijk.\n\nDe brug wordt zo weer veilig om een paar jaar te gebruiken. Door een tijdelijk brugdeel kunnen de stations en de belangrijke verbinding tussen Rokkeveen en Centrum na de werkzaamheden weer snel worden gebruikt. Dat geeft ons tijd om de plannen voor een nieuwe brug samen met de ontwikkeling van het gebied uit te werken en de Nelson Mandelabrug duurzaam te herstellen.\n\nWat gaat er gebeuren?\n\nHet verwijderen van de brugdelen vindt plaats door deze uit te rijden. Dit betekent dat de brugdelen inclusief glazen overkapping in zijn geheel worden verplaatst naar een naastgelegen stuk groen langs de A12. Daar wordt het brugdeel uit elkaar gehaald en afgevoerd. De verwijderde constructie van het deel van de karakteristieke glazen kap wordt opgeslagen voor hergebruik. Ook het metalen kunstwerk, dat door de gehele brug heen loopt, blijft behouden en wordt opgeslagen. Een tijdelijk brugdek wordt teruggeplaatst om de verbinding weer tot één geheel te maken.\n\nDeze week wordt gestart met de inrichting van de bouwplaats en vervolgen de werkzaamheden in en om de brug. Ook zullen de eerste afzettingen van de Zuidweg en busbanen zichtbaar worden, uitgezonderd de rijksweg A12.\n\nHet ziet er naar uit dat deze combinatie van maatregelen uiterlijk half januari afgerond kan zijn. Dit is wat nu bekend is over de werkzaamheden. Tijdens de voorbereiding en uitvoering kan blijken dat ook andere werkzaamheden nodig zijn. Zo is het nog niet helemaal zeker of de kap op de andere brugdelen behouden kan blijven.\n\nNa afronding van de werkzaamheden kunnen de brug en de stations naar verwachting weer snel in gebruik genomen worden. Wanneer dit precies is, is nog niet bekend.\n\nPerspectief\n\nNa het treffen van deze maatregelen is de brug voor de komende periode veilig. Ondertussen werken we de plannen uit die er al langer zijn voor een nieuwe fietsbrug en bushaltes boven de A12 waardoor het een beter ov-knooppunt wordt. De nieuwe fietsbrug kan ook tijdelijk gebruikt worden door voetgangers en tijdelijk worden aangesloten op het station. Dit zal volgens de huidige planning over drie jaar klaar zijn. Daarna kan de Nelson Mandelabrug worden gerenoveerd en dienst gaan doen voor voetgangers en als stationshal.\n\nAanleiding\n\nMet ingang van vrijdag 2 december 2022 is de Nelson Mandelabrug afgesloten voor al het verkeer dat gebruik maakt van de brug. Deze beperking was per direct ingesteld uit oogpunt van veiligheid, na een uitgebreid onderzoek naar eerder geconstateerde scheuren in de brug. Een spoedadvies van Rijkswaterstaat was om voor 1 januari maatregelen te treffen. Daarbij leek het nodig te zijn om de Mandelabrug vergaand te ontmantelen of de kap te verwijderen en de brug met een andere constructie veilig te houden. Afgelopen week zijn verschillende scenario's uitgewerkt om de brug veilig te kunnen houden. Dit leidde vandaag tot het collegebesluit om de maatregelen te nemen die hierboven zijn genoemd.\n\nMandelabrug blijft gesloten\n\nFietsers en voetgangers hebben nu geen toegang tot de brug. Ook blijft treinstation Zoetermeer onbereikbaar evenals RandstadRail-halte Driemanspolder en bushalte Mandelabrug. Er is vervangend vervoer voor reizigers naar Station Zoetermeer-Oost."
    }
}