{
    "id": "dbpedia_3460_3",
    "rank": 16,
    "data": {
        "url": "https://en.zoetermeer.nl/vragen-en-antwoorden-nelson-mandelabrug",
        "read_more_link": "",
        "language": "en",
        "title": "Questions and answers Nelson Mandela Bridge",
        "top_image": "",
        "meta_img": "",
        "images": [
            "https://cuatro.sim-cdn.nl/zoetermeer/uploads/styles/logo/media/logo-gemeente-zoetermeer.png?cb=zqMz8OaJ"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [
            "Gemeente Zoetermeer"
        ],
        "publish_date": "2022-12-13T20:45:00+00:00",
        "summary": "",
        "meta_description": "",
        "meta_lang": "nl",
        "meta_favicon": "https://cuatro.sim-cdn.nl/zoetermeer/uploads/2024-05/favicon.ico?cb=m7Xk19AU",
        "meta_site_name": "Municipality of Zoetermeer",
        "canonical_link": "https://en.zoetermeer.nl/vragen-en-antwoorden-nelson-mandelabrug",
        "text": "Wanneer gaat de Nelson Mandelabrug weer open?\n\nOp donderdag 26 januari, 19.00 uur gaat de Nelson Mandelabrug weer open voor voetgangers en fietsers. De NS-treinen zullen dan ook weer stoppen op station Zoetermeer. Vanaf vrijdag 27 januari stopt de RandstadRail weer op halte Driemanspolder.\n\nKan ik nu met de auto onder de brug doorrijden?\n\nJa, de A12 is sinds vrijdagavond 30 december 23.45 uur weer open voor verkeer in beide richtingen.\n\nVanaf maandag 2 januari 8.00 uur is de noordelijke rijbaan van de Zuidweg richting de Afrikaweg afgesloten. Een omleidingsroute is met borden aangegeven. Voor meer informatie kijk bij Gevolgen verkeer.\n\nKan ik nu met de trein?\n\nDe treinen rijden, maar het is niet mogelijk om in- en uit te stappen op NS-station Zoetermeer. Op donderdag 26 januari, 19.00 uur is dit weer mogelijk.\n\nKan ik nu met de RandstadRail?\n\nDe RandstadRail rijdt maar het is niet mogelijk om in- en uit te stappen op de RandstadRail-halte Driemanspolder. Op vrijdag 27 januari is dit weer mogelijk.\n\nKan ik nu met de bus?\n\nDe bussen rijden, maar de Arriva bushalte Mandelabrug op de A12 is vervallen.\n\nOok is vanaf maandag 19 december de bushalte bij station Zoetermeer in Rokkeveen niet in gebruik. Dit heeft gevolgen voor verschillende buslijnen. Er zijn tijdelijk andere haltes en gewijzigde routes. Lees meer bij Gevolgen openbaar vervoer.\n\nRijden er pendelbussen?\n\nJa. Tussen 5.30 en 1.30 uur rijden er busjes vanaf de pleinen aan zowel de Rokkeveense kant als de Driemanspolder kant naar Station Zoetermeer-Oost. De busjes hebben geen vaste vertrektijden, maar u hoeft niet lang te wachten op een bus. In ongeveer 10 minuten is deze weer terug bij het vertrekpunt.\n\nOp donderdag 26 januari, 19.00 uur gaat de brug weer open. De NS-treinen zullen dan ook weer stoppen op station Zoetermeer. Vanaf vrijdag 27 januari stopt de RandstadRail weer op halte Driemanspolder. Vanaf vrijdag 27 januari rijden er geen pendelbusjes meer.\n\nIs er een bewaakte fietsenstalling?\n\nDe bewaakte fietsenstalling van Station Zoetermeer is open. Hier kunt u het pendelbusje nemen naar Station Zoetermeer-Oost om op de trein te stappen.\n\nWanneer kan ik weer over de brug lopen of fietsen?\n\nDit kan weer vanaf donderdag 26 januari, 19.00 uur.\n\nHoe kom ik met de fiets aan de andere kant van de A12?\n\nFietsen is niet mogelijk over de Nelson Mandelabrug. Het advies is gebruik te maken van de Balijbrug, 1e Stationsstraat of Rokkeveenseweg-Zuid. Vanaf donderdag 26 januari, 19.00 uur, is de Nelson Mandelabrug weer open voor fietsers.\n\nIk ben ondernemer in de buurt van de Nelson Mandelabrug. Waar kan ik terecht met vragen?\n\nU kunt contact opnemen met ondernemerscoach Irma de Graaff via i.m.de.Graaff@zoetermeer.nl.\n\nEerder was 1 januari 2023 de harde deadline waarop de maatregelen genomen moesten zijn. Is het nog wel veilig als het nu later wordt?\n\nIn het adviesrapport van Rijkswaterstaat wordt 1 januari 2023 als uiterlijke datum voor het nemen van maatregelen genoemd. Het duurt helaas langer om de werkzaamheden voor de ondersteuning van de brug af te ronden. De scheurvorming in de brug wordt continu gemonitord en de alarmering blijft bestaan zodat, indien nodig, Rijkswaterstaat en alle andere partijen tijdig gewaarschuwd kunnen worden als zich veranderingen voordoen.\n\nDaarbij komt dat we de temperatuur voor januari nu weer beter kunnen voorspellen. We monitoren de scheurontwikkeling continu. Daarmee is de situatie onder controle. Vanuit de monitoring zien we of zich veranderingen voordoen en kunnen we tijdig in overleg met Rijkswaterstaat en alle andere partijen maatregelen nemen mocht dat nodig zijn.\n\nWaarom gaat het brugdeel wel bij de A12 weg en niet boven het treinspoor?\n\nDoor het brugdek en de kap boven de A12 te ontmantelen is het niet nodig om een ondersteuningsconstructie te plaatsen op de vluchtstroken van de A12. Hierdoor kunnen de vluchtstroken in de richting Utrecht/Den Haag in gebruik kunnen blijven. Mensen zullen eerder afremmen als ze een constructie op de vluchtstrook zien waardoor de doorstroming verslechtert.\n\nVoor het treinspoor geldt dat de werkzaamheden voor het volledig ontmantelen van de kap een langdurige impact zouden hebben op de infrastructuur van het openbaar vervoer. Door enkel de kap en het brugdek boven de A12 te ontmantelen is de impact op het openbaar vervoer beperkt.\n\nWat gaat er in de toekomst gebeuren met de Nelson Mandelabrug?\n\nDe gemeente en de Stadsbouwmeester zijn van mening dat de brug een hoge cultuurhistorische waarde heeft. Het is een zeer belangrijk bouwwerk uit de periode Post 65 (1965-1990). Zowel de architectuur van de brug, naar een ontwerp van Johan Bak, als de aanleiding van de bouw, de aanleg van Rokkeveen in combinatie met de komst van de Floriade, maken het tot een icoon van Zoetermeer. Dit icoon is in het verleden vaak gebruikt als beeldmerk van Zoetermeer en heeft een belangrijke betekenis voor haar inwoners.\n\nKomende weken wordt het brugdeel boven de A12 weggehaald, inclusief dat deel van de glazen kap. Het wordt nog onderzocht of de kap op de andere brugdelen kan blijven staan. Nadat alle werkzaamheden aan de brug zijn uitgevoerd is de brug voor de komende paar jaar veilig. Ondertussen werken we door aan de plannen die er al langer zijn voor een nieuwe fietsbrug en bushaltes boven de A12. Dit zou over drie jaar klaar kunnen zijn. Daarna is het plan om de Nelson Mandelabrug duurzaam te herstellen en te gebruiken voor voetgangers en als stationshal. In deze planvorming wordt ook het hergebruik van de glazen kap meegenomen.\n\nKan ik iets zien van de werkzaamheden?"
    }
}