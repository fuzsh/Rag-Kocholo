{
    "id": "dbpedia_3246_0",
    "rank": 24,
    "data": {
        "url": "https://pl.wikipedia.org/wiki/Diego_De_Ascentis",
        "read_more_link": "",
        "language": "en",
        "title": "Diego De Ascentis – Wikipedia, wolna encyklopedia",
        "top_image": "https://upload.wikimedia.org/wikipedia/commons/a/a8/De_Ascentis_UDI-ATA_1-3.jpg",
        "meta_img": "https://upload.wikimedia.org/wikipedia/commons/a/a8/De_Ascentis_UDI-ATA_1-3.jpg",
        "images": [
            "https://pl.wikipedia.org/static/images/icons/wikipedia.png",
            "https://pl.wikipedia.org/static/images/mobile/copyright/wikipedia-wordmark-en.svg",
            "https://pl.wikipedia.org/static/images/mobile/copyright/wikipedia-tagline-pl.svg",
            "https://upload.wikimedia.org/wikipedia/commons/thumb/c/cf/Football_pictogram.svg/25px-Football_pictogram.svg.png",
            "https://upload.wikimedia.org/wikipedia/commons/thumb/a/a8/De_Ascentis_UDI-ATA_1-3.jpg/107px-De_Ascentis_UDI-ATA_1-3.jpg",
            "https://upload.wikimedia.org/wikipedia/commons/thumb/0/03/Flag_of_Italy.svg/22px-Flag_of_Italy.svg.png",
            "https://upload.wikimedia.org/wikipedia/commons/thumb/0/03/Flag_of_Italy.svg/22px-Flag_of_Italy.svg.png",
            "https://login.wikimedia.org/wiki/Special:CentralAutoLogin/start?type=1x1",
            "https://pl.wikipedia.org/static/images/footer/wikimedia-button.svg",
            "https://pl.wikipedia.org/static/images/footer/poweredby_mediawiki.svg"
        ],
        "movies": [],
        "keywords": [],
        "meta_keywords": [
            ""
        ],
        "tags": null,
        "authors": [
            "Współtwórcy projektów Fundacji Wikimedia"
        ],
        "publish_date": "2008-05-17T10:01:13+00:00",
        "summary": "",
        "meta_description": "",
        "meta_lang": "pl",
        "meta_favicon": "/static/apple-touch/wikipedia.png",
        "meta_site_name": "",
        "canonical_link": "https://pl.wikipedia.org/wiki/Diego_De_Ascentis",
        "text": "Diego De Ascentis\n\nDiego De Ascentis (ur. 31 lipca 1976 w Como) – włoski piłkarz występujący najczęściej na pozycji lewego pomocnika.\n\nDiego De Ascentis zawodową karierę rozpoczął w 1995 w Como Calcio. Latem 1996 przeszedł do Bari, gdzie od razu wywalczył sobie miejsce w podstawowej jedenastce i w debiutanckim sezonie rozegrał 31 meczów. W barwach ekipy „Galletti” De Ascentis wystąpił łącznie w 86 ligowych pojedynkach, po czym 15 września 2000 trafił do Milanu. Zajął z nim trzecie miejsce w Serie A, jednak po zakończeniu rozgrywek odszedł do Torino FC. W drużynie „Granata” włoski pomocnik szybko znalazł sobie miejsce w wyjściowym składzie. Wraz z zespołem zajął pierwsze miejsce w Serie B i awansował do najwyższej klasy rozgrywek w Italii. W sezonie 2002/2003 Torino w Serie A zajęło dopiero osiemnastą lokatę i znów przyszło jej grać w drugiej lidze.\n\nPodczas rozgrywek 2005/2006 De Ascentis był zawodnikiem Livorno. Zajął z nim szóste miejsce w ligowej tabeli i wywalczył awans do Pucharu UEFA. Po sezonie, 7 lipca 2006 powrócił jednak do Torino, które podczas jego nieobecności znów awansowało do Serie A. W letnim okienku transferowym w 2007 De Ascentis podpisał trzyletni kontrakt z Atalantą. W ekipie „Nerazzurrich” ligowy debiut zaliczył 26 sierpnia w zremisowanym 1:1 wyjazdowym meczu z Regginą.\n\nW lipcu 2009 kontrakt De Ascentisa z Atalantą wygasł i Włoch został wolnym zawodnikiem. 8 października powrócił jednak do Atalanty BC na zasadzie wolnego transferu i grał w niej do końca sezonu 2009/2010, w którym klub z Bergamo spadł do drugiej ligi. 18 października strzelił gola w wygranym 3:1 wyjazdowym spotkaniu z Udinese Calcio.\n\nW latach 1996–1997 De Ascentis występował w młodzieżowych reprezentacjach Włoch. Dla drużyny do lat 21 rozegrał pięć spotkań, a w barwach zespołu do lat 23 wystąpił w czterech meczach Igrzysk Śródziemnomorskich 1997."
    }
}